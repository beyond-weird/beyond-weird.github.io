<HTML>
<HEAD>
<META name="description" content="Love Books of Ovid at BeyondWeird.com: ELEGY VIII: He Curses A Certain Old Woman Of The Town Whom He Overhears Instructing His Mistress In The Arts Of A Courtesan.">
<META name="keywords" content="Ovid Amores Sex Love ELEGY VIII: He Curses A Certain Old Woman Of The Town Whom He Overhears Instructing His Mistress In The Arts Of A Courtesan.">
<TITLE>The Love Books of Ovid: ELEGY VIII: He Curses A Certain Old Woman Of The Town Whom He Overhears Instructing His Mistress In The Arts Of A Courtesan.</TITLE>
</head><!--#include virtual="/inc/top.asp"-->
<BODY>


<CENTER>
<A HREF="/">BeyondWeird</A>&nbsp;
<A HREF="../../index.htm">Classics</A>&nbsp;
<A HREF="../index.htm">Ovid</A>&nbsp;
<A HREF="index.htm">Index</A>&nbsp;
<A HREF="lboo14.htm">English</A>&nbsp;
<A HREF="lbool13.htm">Previous</A>&nbsp;
<A HREF="lbool15.htm">Next</A>&nbsp;
</CENTER>
<HR>
<H2 ALIGN="CENTER">VIII</H2>
<P>Est quaedam--quicumque volet cognoscere lenam,<BR>
&nbsp;&nbsp;&nbsp;&nbsp;audiat!--est quaedam nomine Dipsas anus.<BR>
ex re nomen habet--nigri non illa parentem<BR>
&nbsp;&nbsp;&nbsp;&nbsp;Memnonis in roseis sobria vidit equis.<BR>
5 illa magas artes Aeaeaque carmina novit<BR>
&nbsp;&nbsp;&nbsp;&nbsp;inque caput liquidas arte recurvat aquas;<BR>
scit bene, quid gramen, quid torto concita rhombo<BR>
&nbsp;&nbsp;&nbsp;&nbsp;licia, quid valeat virus amantis equae.<BR>
cum voluit, toto glomerantur nubila caelo;<BR>
10 &nbsp;&nbsp;&nbsp;&nbsp;cum voluit, puro fulget in orbe dies.<BR>
sanguine, siqua fides, stillantia sidera vidi;<BR>
&nbsp;&nbsp;&nbsp;&nbsp;purpureus Lunae sanguine vultus erat.<BR>
hanc ego nocturnas versam volitare per umbras<BR>
&nbsp;&nbsp;&nbsp;&nbsp;suspicor et pluma corpus anile tegi. <BR>
15 suspicor, et fama est. oculis quoque pupula duplex<BR>
&nbsp;&nbsp;&nbsp;&nbsp;fulminat, et gemino lumen ab orbe venit.<BR>
evocat antiquis proavos atavosque sepulcris<BR>
&nbsp;&nbsp;&nbsp;&nbsp;et solidam longo carmine findit humum.<BR>
Haec sibi proposuit thalamos temerare pudicos;<BR>
20 &nbsp;&nbsp;&nbsp;&nbsp;nec tamen eloquio lingua nocente caret.<BR>
fors me sermoni testem dedit; illa monebat<BR>
&nbsp;&nbsp;&nbsp;&nbsp;talia--me duplices occuluere fores:<BR>
'scis here te, mea lux, iuveni placuisse beato?<BR>
&nbsp;&nbsp;&nbsp;&nbsp;haesit et in vultu constitit usque tuo.<BR>
25 et cur non placeas? nulli tua forma secunda est;<BR>
&nbsp;&nbsp;&nbsp;&nbsp;me miseram, dignus corpore cultus abest!<BR>
tam felix esses quam formosissima, vellem--<BR>
&nbsp;&nbsp;&nbsp;&nbsp;non ego, te facta divite, pauper ero.<BR>
stella tibi oppositi nocuit contraria Martis.<BR>
30 &nbsp;&nbsp;&nbsp;&nbsp;Mars abiit; signo nunc Venus apta suo.<BR>
prosit ut adveniens, en adspice! dives amator<BR>
&nbsp;&nbsp;&nbsp;&nbsp;te cupiit; curae, quid tibi desit, habet.<BR>
est etiam facies, qua se tibi conparet, illi;<BR>
&nbsp;&nbsp;&nbsp;&nbsp;si te non emptam vellet, emendus erat.'<BR>
35 Erubuit. 'decet alba quidem pudor ora, sed iste,<BR>
&nbsp;&nbsp;&nbsp;&nbsp;si simules, prodest; verus obesse solet.<BR>
cum bene deiectis gremium spectabis ocellis,<BR>
&nbsp;&nbsp;&nbsp;&nbsp;quantum quisque ferat, respiciendus erit.<BR>
forsitan inmundae Tatio regnante Sabinae<BR>
40 &nbsp;&nbsp;&nbsp;&nbsp;noluerint habiles pluribus esse viris;<BR>
nunc Mars externis animos exercet in armis,<BR>
&nbsp;&nbsp;&nbsp;&nbsp;at Venus Aeneae regnat in urbe sui. <BR>
ludunt formosae; casta est, quam nemo rogavit--<BR>
&nbsp;&nbsp;&nbsp;&nbsp;aut, si rusticitas non vetat, ipsa rogat.<BR>
45 has quoque, quae frontis rugas in vertice portant,<BR>
&nbsp;&nbsp;&nbsp;&nbsp;excute; de rugis crimina multa cadent.<BR>
Penelope iuvenum vires temptabat in arcu;<BR>
&nbsp;&nbsp;&nbsp;&nbsp;qui latus argueret, corneus arcus erat.<BR>
labitur occulte fallitque volubilis aetas,<BR>
50 &nbsp;&nbsp;&nbsp;&nbsp;ut celer admissis labitur amnis aquis.<BR>
aera nitent usu, vestis bona quaerit haberi,<BR>
&nbsp;&nbsp;&nbsp;&nbsp;canescunt turpi tecta relicta situ--<BR>
forma, nisi admittas, nullo exercente senescit.<BR>
&nbsp;&nbsp;&nbsp;&nbsp;nec satis effectus unus et alter habent;<BR>
55 certior e multis nec tam invidiosa rapina est.<BR>
&nbsp;&nbsp;&nbsp;&nbsp;plena venit canis de grege praeda lupis.<BR>
Ecce, quid iste tuus praeter nova carmina vates<BR>
&nbsp;&nbsp;&nbsp;&nbsp;donat? amatoris milia multa leges.<BR>
ipse deus vatum palla spectabilis aurea<BR>
60 &nbsp;&nbsp;&nbsp;&nbsp;tractat inauratae consona fila lyrae.<BR>
qui dabit, ille tibi magno sit maior Homero;<BR>
&nbsp;&nbsp;&nbsp;&nbsp;crede mihi, res est ingeniosa dare.<BR>
nec tu, siquis erit capitis mercede redemptus,<BR>
&nbsp;&nbsp;&nbsp;&nbsp;despice; gypsati crimen inane pedis.<BR>
65 nec te decipiant veteres circum atria cerae.<BR>
&nbsp;&nbsp;&nbsp;&nbsp;tolle tuos tecum, pauper amator, avos!<BR>
qui, quia pulcher erit, poscet sine munere noctem,<BR>
&nbsp;&nbsp;&nbsp;&nbsp;quod det, amatorem flagitet ante suum!<BR>
Parcius exigito pretium, dum retia tendis,<BR>
70 &nbsp;&nbsp;&nbsp;&nbsp;ne fugiant; captos legibus ure tuis! <BR>
nec nocuit simulatus amor; sine, credat amari,<BR>
&nbsp;&nbsp;&nbsp;&nbsp;et cave ne gratis hic tibi constet amor!<BR>
saepe nega noctes. capitis modo finge dolorem,<BR>
&nbsp;&nbsp;&nbsp;&nbsp; et modo, quae causas praebeat, Isis erit.<BR>
75 mox recipe, ut nullum patiendi colligat usum,<BR>
&nbsp;&nbsp;&nbsp;&nbsp;neve relentescat saepe repulsus amor.<BR>
surda sit oranti tua ianua, laxa ferenti;<BR>
&nbsp;&nbsp;&nbsp;&nbsp;audiat exclusi verba receptus amans;<BR>
et, quasi laesa prior, nonnumquam irascere laeso--<BR>
80 &nbsp;&nbsp;&nbsp;&nbsp;vanescit culpa culpa repensa tua.<BR>
sed numquam dederis spatiosum tempus in iram:<BR>
&nbsp;&nbsp;&nbsp;&nbsp;saepe simultates ira morata facit.<BR>
quin etiam discant oculi lacrimare coacti,<BR>
&nbsp;&nbsp;&nbsp;&nbsp;et faciant udas illa vel ille genas;<BR>
85 nec, siquem falles, tu periurare timeto--<BR>
&nbsp;&nbsp;&nbsp;&nbsp;commodat in lusus numina surda Venus.<BR>
servus et ad partes sollers ancilla parentur,<BR>
&nbsp;&nbsp;&nbsp;&nbsp;qui doceant, apte quid tibi possit emi;<BR>
et sibi pauca rogent--multos si pauca rogabunt,<BR>
90 &nbsp;&nbsp;&nbsp;&nbsp;postmodo de stipula grandis acervus erit.<BR>
et soror et mater, nutrix quoque carpat amantem;<BR>
&nbsp;&nbsp;&nbsp;&nbsp;fit cito per multas praeda petita manus.<BR>
cum te deficient poscendi munera causae,<BR>
&nbsp;&nbsp;&nbsp;&nbsp;natalem libo testificare tuum!<BR>
95 Ne securus amet nullo rivale, caveto;<BR>
&nbsp;&nbsp;&nbsp;&nbsp;non bene, si tollas proelia, durat amor.<BR>
ille viri videat toto vestigia lecto<BR>
&nbsp;&nbsp;&nbsp;&nbsp;factaque lascivis livida colla notis.<BR>
munera praecipue videat, quae miserit alter.<BR>
100 &nbsp;&nbsp;&nbsp;&nbsp;si dederit nemo, Sacra roganda Via est. <BR>
cum multa abstuleris, ut non tamen omnia donet,<BR>
&nbsp;&nbsp;&nbsp;&nbsp;quod numquam reddas, commodet, ipsa roga!<BR>
lingua iuvet mentemque tegat--blandire noceque;<BR>
&nbsp;&nbsp;&nbsp;&nbsp;inpia sub dulci melle venena latent.<BR>
105 Haec si praestiteris usu mihi cognita longo,<BR>
&nbsp;&nbsp;&nbsp;&nbsp;nec tulerint voces ventus et aura meas,<BR>
saepe mihi dices vivae bene, saepe rogabis,<BR>
&nbsp;&nbsp;&nbsp;&nbsp;ut mea defunctae molliter ossa cubent.'<BR>
Vox erat in cursu, cum me mea prodidit umbra,<BR>
110 &nbsp;&nbsp;&nbsp;&nbsp;at nostrae vix se continuere manus,<BR>
quin albam raramque comam lacrimosaque vino<BR>
&nbsp;&nbsp;&nbsp;&nbsp;lumina rugosas distraherentque genas.<BR>
di tibi dent nullosque Lares inopemque senectam,<BR>
&nbsp;&nbsp;&nbsp;&nbsp;et longas hiemes perpetuamque sitim!</P>
<HR>
<CENTER>
<A HREF="lbool15.htm">Next: ELEGY IX: He Compareth Love With War.</A></CENTER>
</BODY>
<script type="text/javascript">

  var _gaq = _gaq || [];
  _gaq.push(['_setAccount', 'UA-5642362-6']);
  _gaq.push(['_trackPageview']);

  (function() {
    var ga = document.createElement('script'); ga.type = 'text/javascript'; ga.async = true;
    ga.src = ('https:' == document.location.protocol ? 'https://ssl' : 'https://https://') + '.google-analytics.com/ga.js';
    var s = document.getElementsByTagName('script')[0]; s.parentNode.insertBefore(ga, s);
  })();

</script></html>
