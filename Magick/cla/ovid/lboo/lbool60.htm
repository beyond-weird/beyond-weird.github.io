<HTML>
<HEAD>
<META name="description" content="Love Books of Ovid at BeyondWeird.com: THE ART OF LOVE: Book III">
<META name="keywords" content="Ovid Amores Sex Love THE ART OF LOVE: Book III">
<TITLE>The Love Books of Ovid: THE ART OF LOVE: Book III</TITLE>
</head><!--#include virtual="/inc/top.asp"-->
<BODY>


<CENTER>
<A HREF="/">BeyondWeird</A>&nbsp;
<A HREF="../../index.htm">Classics</A>&nbsp;
<A HREF="../index.htm">Ovid</A>&nbsp;
<A HREF="index.htm">Index</A>&nbsp;
<A HREF="lboo60.htm">English</A>&nbsp;
<A HREF="lbool59.htm">Previous</A>&nbsp;
<A HREF="lbool61.htm">Next</A>&nbsp;
</CENTER>
<HR>
<H1 ALIGN="CENTER">P. OVIDI NASONIS LIBER TERTIVS ARTIS AMATORIAE</H1>
<P>Arma dedi Danais in Amazonas; arma supersunt, <BR>
&nbsp;&nbsp;&nbsp;&nbsp;quae tibi dem et turmae, Penthesilea, tuae. <BR>
ite in bella pares; uincant, quibus alma Dione <BR>
&nbsp;&nbsp;&nbsp;&nbsp;fauerit et toto qui uolat orbe puer. <BR>
non erat armatis aequum concurrere nudas; <BR>
&nbsp;&nbsp;&nbsp;&nbsp;sic etiam uobis uincere turpe, uiri. <BR>
dixerit e multis aliquis 'quid uirus in angues <BR>
&nbsp;&nbsp;&nbsp;&nbsp;adicis, et rabidae tradis ouile lupae?' <BR>
parcite paucarum diffundere crimen in omnes; <BR>
&nbsp;&nbsp;&nbsp;&nbsp;spectetur meritis quaeque puella suis.<BR>
si minor Atrides Helenen, Helenesque sororem <BR>
&nbsp;&nbsp;&nbsp;&nbsp;quo premat Atrides crimine maior habet, <BR>
si scelere Oeclides Talaioniae Eriphylae <BR>
&nbsp;&nbsp;&nbsp;&nbsp;uiuus et in uiuis ad Styga uenit equis, <BR>
est pia Penelope lustris errante duobus <BR>
&nbsp;&nbsp;&nbsp;&nbsp;et totidem lustris bella gerente uiro. <BR>
respice Phylaciden et quae comes isse marito <BR>
&nbsp;&nbsp;&nbsp;&nbsp;fertur et ante annos occubuisse suos. <BR>
fata Pheretiadae coniunx Pagasaea redemit<BR>
&nbsp;&nbsp;&nbsp;&nbsp;proque uiro est uxor funere lata uiri.<BR>
'accipe me, Capaneu! cineres miscebimur' inquit <BR>
&nbsp;&nbsp;&nbsp;&nbsp;Iphias, in medios desiluitque rogos. <BR>
ipsa quoque et cultu est et nomine femina Virtus: <BR>
&nbsp;&nbsp;&nbsp;&nbsp;non mirum, populo si placet illa suo.<BR>
nec tamen hae mentes nostra poscuntur ab arte;<BR>
&nbsp;&nbsp;&nbsp;&nbsp;conueniunt cumbae uela minora meae. <BR>
nil nisi lasciui per me discuntur amores; <BR>
&nbsp;&nbsp;&nbsp;&nbsp;femina praecipiam quo sit amanda modo. <BR>
femina nec flammas nec saeuos discutit arcus; <BR>
&nbsp;&nbsp;&nbsp;&nbsp;parcius haec uideo tela nocere uiris.<BR>
saepe uiri fallunt: tenerae non saepe puellae, <BR>
&nbsp;&nbsp;&nbsp;&nbsp;paucaque, si quaeras, crimina fraudis habent. <BR>
Phasida iam matrem fallax dimisit Iaso;<BR>
&nbsp;&nbsp;&nbsp;&nbsp;uenit in Aesonios altera nupta sinus. <BR>
quantum in te, Theseu, uolucres Ariadna marinas <BR>
&nbsp;&nbsp;&nbsp;&nbsp;pauit in ignoto sola relicta loco.<BR>
quaere, Nouem cur una Viae dicatur, et audi <BR>
&nbsp;&nbsp;&nbsp;&nbsp;depositis siluas Phyllida flesse comis. <BR>
et famam pietatis habet, tamen hospes et ensem <BR>
&nbsp;&nbsp;&nbsp;&nbsp;praebuit et causam mortis, Elissa, tuae.<BR>
quid uos perdiderit, dicam: nescistis amare;<BR>
&nbsp;&nbsp;&nbsp;&nbsp;defuit ars uobis; arte perennat amor. <BR>
nunc quoque nescirent: sed me Cytherea docere <BR>
&nbsp;&nbsp;&nbsp;&nbsp;iussit, et ante oculos constitit ipsa meos. <BR>
tum mihi 'quid miserae' dixit 'meruere puellae? <BR>
&nbsp;&nbsp;&nbsp;&nbsp;traditur armatis uulgus inerme uiris. <BR>
illos artifices gemini fecere libelli;<BR>
&nbsp;&nbsp;&nbsp;&nbsp;haec quoque pars monitis erudienda tuis. <BR>
probra Therapnaeae qui dixerat ante maritae, <BR>
&nbsp;&nbsp;&nbsp;&nbsp;mox cecinit laudes prosperiore lyra.<BR>
si bene te noui, cultas ne laede puellas:<BR>
&nbsp;&nbsp;&nbsp;&nbsp;gratia, dum uiues, ista petenda tibi est.'<BR>
dixit, et e myrto (myrto nam uincta capillos <BR>
&nbsp;&nbsp;&nbsp;&nbsp;constiterat) folium granaque pauca dedit; <BR>
sensimus acceptis numen quoque: purior aether <BR>
&nbsp;&nbsp;&nbsp;&nbsp;fulsit, et e toto pectore cessit onus. <BR>
dum facit ingenium, petite hinc praecepta, puellae, <BR>
&nbsp;&nbsp;&nbsp;&nbsp;quas pudor et leges et sua iura sinunt. <BR>
uenturae memores iam nunc estote senectae: <BR>
&nbsp;&nbsp;&nbsp;&nbsp;sic nullum uobis tempus abibit iners.<BR>
dum licet, et uernos etiam nunc editis annos, <BR>
&nbsp;&nbsp;&nbsp;&nbsp;ludite: eunt anni more fluentis aquae; <BR>
nec, quae praeteriit, iterum reuocabitur unda, <BR>
&nbsp;&nbsp;&nbsp;&nbsp;nec, quae praeteriit, hora redire potest. <BR>
utendum est aetate: cito pede labitur aetas, <BR>
&nbsp;&nbsp;&nbsp;&nbsp;nec bona tam sequitur, quam bona prima fuit. <BR>
hos ego, qui canent, frutices uiolaria uidi;<BR>
&nbsp;&nbsp;&nbsp;&nbsp;hac mihi de spina grata corona data est. <BR>
tempus erit, quo tu, quae nunc excludis amantes, <BR>
&nbsp;&nbsp;&nbsp;&nbsp;frigida deserta nocte iacebis anus,<BR>
nec tua frangetur nocturna ianua rixa, <BR>
&nbsp;&nbsp;&nbsp;&nbsp;sparsa nec inuenies limina mane rosa. <BR>
quam cito (me miserum!) laxantur corpora rugis, <BR>
&nbsp;&nbsp;&nbsp;&nbsp;et perit in nitido qui fuit ore color. <BR>
quasque fuisse tibi canas a uirgine iuras, <BR>
&nbsp;&nbsp;&nbsp;&nbsp;sparguntur subito per caput omne comae. <BR>
anguibus exuitur tenui cum pelle uetustas, <BR>
&nbsp;&nbsp;&nbsp;&nbsp;nec faciunt ceruos cornua iacta senes: <BR>
nostra sine auxilio fugiunt bona: carpite florem, <BR>
&nbsp;&nbsp;&nbsp;&nbsp;qui, nisi carptus erit, turpiter ipse cadet.<BR>
adde, quod et partus faciunt breuiora iuuentae <BR>
&nbsp;&nbsp;&nbsp;&nbsp;tempora: continua messe senescit ager.<BR>
Latmius Endymion non est tibi, Luna, rubori, <BR>
&nbsp;&nbsp;&nbsp;&nbsp;nec Cephalus roseae praeda pudenda deae. <BR>
ut Veneri, quem luget adhuc, donetur Adonis,<BR>
&nbsp;&nbsp;&nbsp;&nbsp;unde habet Aenean Harmoniamque suos? <BR>
ite per exemplum, genus o mortale, dearum, <BR>
&nbsp;&nbsp;&nbsp;&nbsp;gaudia nec cupidis uestra negate uiris. <BR>
ut iam decipiant, quid perditis? omnia constant; <BR>
&nbsp;&nbsp;&nbsp;&nbsp;mille licet sumant, deperit inde nihil.<BR>
conteritur ferrum, silices tenuantur ab usu;<BR>
&nbsp;&nbsp;&nbsp;&nbsp;sufficit et damni pars caret illa metu. <BR>
quis uetet adposito lumen de lumine sumi,<BR>
&nbsp;&nbsp;&nbsp;&nbsp;quisue cauo uastas in mare seruet aquas? <BR>
et tamen ulla uiro mulier 'non expedit' inquit? <BR>
&nbsp;&nbsp;&nbsp;&nbsp;quid, nisi quam sumes, dic mihi, perdis aquam? <BR>
nec uos prostituit mea uox, sed uana timere <BR>
&nbsp;&nbsp;&nbsp;&nbsp;damna uetat: damnis munera uestra carent. <BR>
sed me flaminibus uenti maioris iturum, <BR>
&nbsp;&nbsp;&nbsp;&nbsp;dum sumus in portu, prouehat aura leuis.<BR>
Ordior a cultu; cultis bene Liber ab uuis <BR>
&nbsp;&nbsp;&nbsp;&nbsp;prouenit, et culto stat seges alta solo. <BR>
forma dei munus; forma quota quaeque superbit? <BR>
&nbsp;&nbsp;&nbsp;&nbsp;pars uestrum tali munere magna caret. <BR>
cura dabit faciem; facies neclecta peribit, <BR>
&nbsp;&nbsp;&nbsp;&nbsp;Idaliae similis sit licet illa deae. <BR>
corpora si ueteres non sic coluere puellae, <BR>
&nbsp;&nbsp;&nbsp;&nbsp;nec ueteres cultos sic habuere uiros:<BR>
si fuit Andromache tunicas induta ualentes, <BR>
&nbsp;&nbsp;&nbsp;&nbsp;quid mirum? duri militis uxor erat.<BR>
scilicet Aiaci coniunx ornata uenires, <BR>
&nbsp;&nbsp;&nbsp;&nbsp;cui tegumen septem terga fuere boum!<BR>
simplicitas rudis ante fuit; nunc aurea Roma est<BR>
&nbsp;&nbsp;&nbsp;&nbsp;et domiti magnas possidet orbis opes. <BR>
aspice quae nunc sunt, Capitolia, quaeque fuerunt: <BR>
&nbsp;&nbsp;&nbsp;&nbsp;alterius dices illa fuisse Iouis. <BR>
Curia, concilio quae nunc dignissima tanto, <BR>
&nbsp;&nbsp;&nbsp;&nbsp;de stipula Tatio regna tenente fuit. <BR>
quae nunc sub Phoebo ducibusque Palatia fulgent, <BR>
&nbsp;&nbsp;&nbsp;&nbsp;quid nisi araturis pascua bubus erant?20<BR>
prisca iuuent alios: ego me nunc denique natum <BR>
&nbsp;&nbsp;&nbsp;&nbsp;gratulor: haec aetas moribus apta meis,<BR>
non quia nunc terrae lentum subducitur aurum<BR>
&nbsp;&nbsp;&nbsp;&nbsp;lectaque diuerso litore concha uenit,<BR>
nec quia decrescunt effosso marmore montes, <BR>
&nbsp;&nbsp;&nbsp;&nbsp;nec quia caeruleae mole fugantur aquae,<BR>
sed quia cultus adest, nec nostros mansit in annos <BR>
&nbsp;&nbsp;&nbsp;&nbsp;rusticitas priscis illa superstes auis. <BR>
uos quoque nec caris aures onerate lapillis, <BR>
&nbsp;&nbsp;&nbsp;&nbsp;quos legit in uiridi decolor Indus aqua,<BR>
nec prodite graues insuto uestibus auro, <BR>
&nbsp;&nbsp;&nbsp;&nbsp;per quas nos petitis, saepe fugatis, opes. <BR>
munditiis capimur: non sint sine lege capilli;<BR>
&nbsp;&nbsp;&nbsp;&nbsp;admotae formam dantque negantque manus. <BR>
nec genus ornatus unum est: quod quamque decebit <BR>
&nbsp;&nbsp;&nbsp;&nbsp;eligat et speculum consulate ante suum. <BR>
longa probat facies capitis discrimina puri: <BR>
&nbsp;&nbsp;&nbsp;&nbsp;sic erat ornatis Laodamia comis. <BR>
exiguum summa nodum sibi fronte relinqui, <BR>
&nbsp;&nbsp;&nbsp;&nbsp;ut pateant aures, ora rotunda uolunt. <BR>
alterius crines umero iactentur utroque: <BR>
&nbsp;&nbsp;&nbsp;&nbsp;talis es adsumpta, Phoebe canore, lyra. <BR>
altera succinctae religetur more Dianae, <BR>
&nbsp;&nbsp;&nbsp;&nbsp;ut solet, attonitas cum petit illa feras. <BR>
huic decet inflatos laxe iacuisse capillos,<BR>
&nbsp;&nbsp;&nbsp;&nbsp;illa sit adstrictis impedienda comis; <BR>
hanc placet ornari testudine Cyllenea,<BR>
&nbsp;&nbsp;&nbsp;&nbsp;sustineat similes fluctibus illa sinus. <BR>
sed neque ramosa numerabis in ilice glandes, <BR>
&nbsp;&nbsp;&nbsp;&nbsp;nec quot apes Hyblae nec quot in Alpe ferae,<BR>
nec mihi tot positus numero conprendere fas est: <BR>
&nbsp;&nbsp;&nbsp;&nbsp;adicit ornatus proxima quaeque dies. <BR>
et neglecta decet multas coma: saepe iacere <BR>
&nbsp;&nbsp;&nbsp;&nbsp;hesternam credas, illa repexa modo est. <BR>
ars casu similis: sic capta uidit ut urbe <BR>
&nbsp;&nbsp;&nbsp;&nbsp;Alcides Iolen, 'hanc ego' dixit 'amo.' <BR>
talem te Bacchus Satyris clamantibus 'euhoe'<BR>
&nbsp;&nbsp;&nbsp;&nbsp;sustulit in currus, Cnosi relicta, suos. <BR>
o quantum indulget uestro natura decori, <BR>
&nbsp;&nbsp;&nbsp;&nbsp;quarum sunt multis damna pianda modis!<BR>
nos male detegimur, raptique aetate capilli, <BR>
&nbsp;&nbsp;&nbsp;&nbsp;ut Borea frondes excutiente, cadunt. <BR>
femina canitiem Germanis inficit herbis, <BR>
&nbsp;&nbsp;&nbsp;&nbsp;et melior uero quaeritur arte color,<BR>
femina procedit densissima crinibus emptis, <BR>
&nbsp;&nbsp;&nbsp;&nbsp;proque suis alios efficit aere suos. <BR>
nec rubor est emisse: palam uenire uidemus <BR>
&nbsp;&nbsp;&nbsp;&nbsp;Herculis ante oculos uirgineumque chorum.<BR>
quid de ueste loquar? nec nunc segmenta requiro <BR>
&nbsp;&nbsp;&nbsp;&nbsp;nec te, quae Tyrio murice, lana, rubes.<BR>
cum tot prodierint pretio leuiore colores, <BR>
&nbsp;&nbsp;&nbsp;&nbsp;quis furor est census corpore ferre suos?<BR>
aeris, ecce, color, tum cum sine nubibus aer<BR>
&nbsp;&nbsp;&nbsp;&nbsp;nec tepidus pluuias concitat auster aquas;<BR>
ecce, tibi similis, quae quondam Phrixon et Hellen <BR>
&nbsp;&nbsp;&nbsp;&nbsp;diceris Inois eripuisse dolis; <BR>
hic undas imitatur, habet quoque nomen ab undis: <BR>
&nbsp;&nbsp;&nbsp;&nbsp;crediderim nymphas hac ego ueste tegi. <BR>
ille crocum simulat (croceo uelatur amictu, <BR>
&nbsp;&nbsp;&nbsp;&nbsp;roscida luciferos cum dea iungit equos),<BR>
hic Paphias myrtos, hic purpureas amethystos, <BR>
&nbsp;&nbsp;&nbsp;&nbsp;albentesue rosas, Threiciamue gruem; <BR>
nec glandes, Amarylli, tuae, nec amygdala desunt,<BR>
&nbsp;&nbsp;&nbsp;&nbsp;et sua uelleribus nomina cera dedit. <BR>
quot noua terra parit flores, cum uere tepenti <BR>
&nbsp;&nbsp;&nbsp;&nbsp;uitis agit gemmas pigraque fugit hiems, <BR>
lana tot aut plures sucos bibit: elige certos,<BR>
&nbsp;&nbsp;&nbsp;&nbsp;nam non conueniens omnibus omnis erit. <BR>
pulla decent niueas: Briseida pulla decebant;<BR>
&nbsp;&nbsp;&nbsp;&nbsp;cum rapta est, pulla tum quoque ueste fuit.<BR>
alba decent fuscas: albis, Cephei, placebas: <BR>
&nbsp;&nbsp;&nbsp;&nbsp;sic tibi uestitae pressa Seriphos erat. <BR>
quam paene admonui, ne trux caper iret in alas, <BR>
&nbsp;&nbsp;&nbsp;&nbsp;neue forent duris aspera crura pilis!<BR>
sed non Caucasea doceo de rupe puellas<BR>
&nbsp;&nbsp;&nbsp;&nbsp;quaeque bibant undas, Myse Caice, tuas. <BR>
quid si praecipiam ne fuscet inertia dentes<BR>
&nbsp;&nbsp;&nbsp;&nbsp;oraque suscepta mane lauentur aqua? <BR>
scitis et inducta candorem quaerere creta;<BR>
&nbsp;&nbsp;&nbsp;&nbsp;sanguine quae uero non rubet, arte rubet.<BR>
arte supercilii confinia nuda repletis<BR>
&nbsp;&nbsp;&nbsp;&nbsp;paruaque sinceras uelat aluta genas. <BR>
nec pudor est oculos tenui signare fauilla<BR>
&nbsp;&nbsp;&nbsp;&nbsp;uel prope te nato, lucide Cydne, croco. <BR>
est mihi, quo dixi uestrae medicamina formae, <BR>
&nbsp;&nbsp;&nbsp;&nbsp;paruus, sed cura grande, libellus, opus:<BR>
hinc quoque praesidium laesae petitote figurae; <BR>
&nbsp;&nbsp;&nbsp;&nbsp;non est pro uestris ars mea rebus iners. <BR>
non tamen expositas mensa deprendat amator <BR>
&nbsp;&nbsp;&nbsp;&nbsp;pyxidas: ars faciem dissimulata iuuat.<BR>
quem non offendat toto faex inlita uultu, <BR>
&nbsp;&nbsp;&nbsp;&nbsp;cum fluit in tepidos pondere lapsa sinus? <BR>
oesypa quid redolent? quamuis mittatur Athenis <BR>
&nbsp;&nbsp;&nbsp;&nbsp;demptus ab inmundo uellere sucus ouis?<BR>
nec coram mixtas ceruae sumpsisse medullas<BR>
&nbsp;&nbsp;&nbsp;&nbsp;nec coram dentes defricuisse probem.<BR>
ista dabunt formam, sed erunt deformia uisu;<BR>
&nbsp;&nbsp;&nbsp;&nbsp;multaque, dum fiunt, turpia, facta placent:<BR>
quae nunc nomen habent operosi signa Myronis,<BR>
&nbsp;&nbsp;&nbsp;&nbsp;pondus iners quondam duraque massa fuit; <BR>
anulus ut fiat, primo conliditur aurum; <BR>
&nbsp;&nbsp;&nbsp;&nbsp;quas geritis uestis, sordida lana fuit; <BR>
cum fieret, lapis asper erat: nunc, nobile signum, <BR>
&nbsp;&nbsp;&nbsp;&nbsp;nuda Venus madidas exprimit imbre comas. <BR>
tu quoque dum coleris, nos te dormire putemus:<BR>
&nbsp;&nbsp;&nbsp;&nbsp;aptius a summa conspiciere manu. <BR>
cur mihi nota tuo causa est candoris in ore? <BR>
&nbsp;&nbsp;&nbsp;&nbsp;claude forem thalami! quid rude prodis opus? <BR>
multa uiros nescire decet; pars maxima rerum <BR>
&nbsp;&nbsp;&nbsp;&nbsp;offendat, si non interiora tegas. <BR>
aurea quae pendent ornato signa theatro<BR>
&nbsp;&nbsp;&nbsp;&nbsp;inspice, contemnes: brattea ligna tegit; <BR>
sed neque ad illa licet populo, nisi facta, uenire, <BR>
&nbsp;&nbsp;&nbsp;&nbsp;nec nisi summotis forma paranda uiris. <BR>
at non pectendos coram praebere capillos, <BR>
&nbsp;&nbsp;&nbsp;&nbsp;ut iaceant fusi per tua terga, ueto. <BR>
illo praecipue ne sis morosa caueto <BR>
&nbsp;&nbsp;&nbsp;&nbsp;tempore, nec lapsas saepe resolue comas. <BR>
tuta sit ornatrix: odi, quae sauciat ora <BR>
&nbsp;&nbsp;&nbsp;&nbsp;unguibus et rapta brachia figit acu.<BR>
deuouet, et tangit, dominae caput illa, simulque <BR>
&nbsp;&nbsp;&nbsp;&nbsp;plorat in inuisas sanguinolenta comas. <BR>
quae male crinita est, custodem in limine ponat<BR>
&nbsp;&nbsp;&nbsp;&nbsp;orneturue Bonae semper in aede Deae. <BR>
dictus eram subito cuidam uenisse puellae: <BR>
&nbsp;&nbsp;&nbsp;&nbsp;turbida peruersas induit illa comas. <BR>
hostibus eueniat tam foedi causa pudoris, <BR>
&nbsp;&nbsp;&nbsp;&nbsp;inque nurus Parthas dedecus illud eat. <BR>
turpe pecus mutilum, turpis sine gramine campus, <BR>
&nbsp;&nbsp;&nbsp;&nbsp;et sine fronde frutex, et sine crine caput. <BR>
non mihi uenistis, Semele Ledeue, docendae, <BR>
&nbsp;&nbsp;&nbsp;&nbsp;perque fretum falso, Sidoni, uecta boue, <BR>
aut Helene, quam non stulte, Menelae, reposcis, <BR>
&nbsp;&nbsp;&nbsp;&nbsp;tu quoque non stulte, Troice raptor, habes. <BR>
turba docenda uenit pulchrae turpesque puellae,<BR>
&nbsp;&nbsp;&nbsp;&nbsp;pluraque sunt semper deteriora bonis. <BR>
formosae non artis opem praeceptaque quaerunt;<BR>
&nbsp;&nbsp;&nbsp;&nbsp;est illis sua dos, forma sine arte potens:<BR>
cum mare compositum est, securus nauita cessat;<BR>
&nbsp;&nbsp;&nbsp;&nbsp;cum tumet, auxiliis adsidet ille suis.<BR>
rara tamen mendo facies caret: occule mendas, <BR>
&nbsp;&nbsp;&nbsp;&nbsp;quaque potes uitium corporis abde tui. <BR>
si breuis es, sedeas, ne stans uideare sedere: <BR>
&nbsp;&nbsp;&nbsp;&nbsp;inque tuo iaceas quantulacumque toro; <BR>
hic quoque, ne possit fieri mensura cubantis, <BR>
&nbsp;&nbsp;&nbsp;&nbsp;iniecta lateant fac tibi ueste pedes. <BR>
quae nimium gracilis, pleno uelamina filo <BR>
&nbsp;&nbsp;&nbsp;&nbsp;sumat, et ex umeris laxus amictus eat. <BR>
pallida purpureis spargat sua corpora uirgis, <BR>
&nbsp;&nbsp;&nbsp;&nbsp;nigrior ad Pharii confuge piscis opem.<BR>
pes malus in niuea semper celetur aluta: <BR>
&nbsp;&nbsp;&nbsp;&nbsp;arida nec uinclis crura resolue suis. <BR>
conueniunt tenues scapulis analemptrides altis: <BR>
&nbsp;&nbsp;&nbsp;&nbsp;angustum circa fascia pectus eat. <BR>
exiguo signet gestu, quodcumque loquetur, <BR>
&nbsp;&nbsp;&nbsp;&nbsp;cui digiti pingues et scaber unguis erit. <BR>
cui grauis oris odor numquam ieiuna loquatur<BR>
&nbsp;&nbsp;&nbsp;&nbsp;et semper spatio distet ab ore uiri. <BR>
si niger aut ingens aut non erit ordine natus <BR>
&nbsp;&nbsp;&nbsp;&nbsp;dens tibi, ridendo maxima damna feres. <BR>
quis credat? discunt etiam ridere puellae, <BR>
&nbsp;&nbsp;&nbsp;&nbsp;quaeritur atque illis hac quoque parte decor. <BR>
sint modici rictus, paruaeque utrimque lacunae, <BR>
&nbsp;&nbsp;&nbsp;&nbsp;et summos dentes ima labella tegant,<BR>
nec sua perpetuo contendant ilia risu, <BR>
&nbsp;&nbsp;&nbsp;&nbsp;sed leue nescioquid femineumque sonet. <BR>
est, quae peruerso distorqueat ora cachinno;<BR>
&nbsp;&nbsp;&nbsp;&nbsp;cum risu laeta est altera, flere putes. <BR>
illa sonat raucum quiddam atque inamabile: ridet, <BR>
&nbsp;&nbsp;&nbsp;&nbsp;ut rudit a scabra turpis asella mola.<BR>
quo non ars penetrat? discunt lacrimare decenter<BR>
&nbsp;&nbsp;&nbsp;&nbsp;quoque uolunt plorant tempore, quoque modo. <BR>
quid, cum legitima fraudatur littera uoce<BR>
&nbsp;&nbsp;&nbsp;&nbsp;Blaesaque fit iusso lingua coacta sono? <BR>
in uitio decor est: quaerunt male reddere uerba<BR>
&nbsp;&nbsp;&nbsp;&nbsp;discunt, posse minus, quam potuere, loqui. <BR>
omnibus his, quoniam prosunt, inpendite curam;<BR>
&nbsp;&nbsp;&nbsp;&nbsp;discite femineo corpora ferre gradu. <BR>
est et in incessu pars non temnenda decoris;<BR>
&nbsp;&nbsp;&nbsp;&nbsp;allicit ignotos ille fugatque uiros.<BR>
haec mouet arte latus, tunicisque fluentibus auras <BR>
&nbsp;&nbsp;&nbsp;&nbsp;accipit, expensos fertque superba pedes;<BR>
illa uelut coniunx Vmbri rubicunda mariti <BR>
&nbsp;&nbsp;&nbsp;&nbsp;ambulat, ingentes uarica fertque gradus. <BR>
sed sit, ut in multis, modus hic quoque: rusticus alter <BR>
&nbsp;&nbsp;&nbsp;&nbsp;motus, concesso mollior alter erit. <BR>
pars umeri tamen ima tui, pars summa lacerti <BR>
&nbsp;&nbsp;&nbsp;&nbsp;nuda sit, a laeua conspicienda manu. <BR>
hoc uos praecipue, niueae, decet: hoc ubi uidi, <BR>
&nbsp;&nbsp;&nbsp;&nbsp;oscula ferre umero, qua patet usque libet. <BR>
monstra maris Sirenes erant, quae uoce canora <BR>
&nbsp;&nbsp;&nbsp;&nbsp;quamlibet admissas detinuere rates. <BR>
his sua Sisyphides auditis paene resoluit <BR>
&nbsp;&nbsp;&nbsp;&nbsp;corpora, nam sociis inlita cera fuit. <BR>
res est blanda canor: discant cantare puellae,<BR>
&nbsp;&nbsp;&nbsp;&nbsp;pro facie multis uox sua lena fuit,<BR>
et modo marmoreis referant audita theatris, <BR>
&nbsp;&nbsp;&nbsp;&nbsp;et modo Niliacis carmina lusa modis. <BR>
nec plectrum dextra, citharam tenuisse sinistra <BR>
&nbsp;&nbsp;&nbsp;&nbsp;nesciat arbitrio femina docta meo.<BR>
saxa ferasque lyra mouit Rhodopeius Orpheus, <BR>
&nbsp;&nbsp;&nbsp;&nbsp;Tartareosque lacus tergeminumque canem. <BR>
saxa tuo cantu, uindex iustissime matris, <BR>
&nbsp;&nbsp;&nbsp;&nbsp;fecerunt muros officiosa nouos. <BR>
quamuis mutus erat, uoci fauisse putatur <BR>
&nbsp;&nbsp;&nbsp;&nbsp;piscis Arioniae fabula nota lyrae. <BR>
disce etiam duplici genialia nablia palma <BR>
&nbsp;&nbsp;&nbsp;&nbsp;uerrere: conueniunt dulcibus illa iocis. <BR>
sit tibi Callimachi, sit Coi nota poetae, <BR>
&nbsp;&nbsp;&nbsp;&nbsp;sit quoque uinosi Teia Musa senis;<BR>
nota sit et Sappho (quid enim lasciuius illa?)<BR>
&nbsp;&nbsp;&nbsp;&nbsp;cuiue pater uafri luditur arte Getae. <BR>
et teneri possis carmen legisse Properti, <BR>
&nbsp;&nbsp;&nbsp;&nbsp;siue aliquid Galli siue, Tibulle, tuum<BR>
dictaque Varroni fuluis insignia uillis <BR>
&nbsp;&nbsp;&nbsp;&nbsp;uellera germanae, Phrixe, querenda tuae: <BR>
et profugum Aenean, altae primordia Romae, <BR>
&nbsp;&nbsp;&nbsp;&nbsp;quo nullum Latio clarius extat opus. <BR>
forsitan et nostrum nomen miscebitur istis, <BR>
&nbsp;&nbsp;&nbsp;&nbsp;nec mea Lethaeis scripta dabuntur aquis <BR>
atque aliquis dicet 'nostri lege culta magistri <BR>
&nbsp;&nbsp;&nbsp;&nbsp;carmina, quis partes instruit ille duas,<BR>
deue tribus libris, titulus quos signat Amorum, <BR>
&nbsp;&nbsp;&nbsp;&nbsp;elige, quod docili molliter ore legas,<BR>
uel tibi composita cantetur Epistula uoce;<BR>
&nbsp;&nbsp;&nbsp;&nbsp;ignotum hoc aliis ille nouauit opus.' <BR>
o ita, Phoebe, uelis, ita uos, pia numina uatum, <BR>
&nbsp;&nbsp;&nbsp;&nbsp;insignis cornu Bacche nouemque deae! <BR>
quis dubitet, quin scire uelim saltare puellam, <BR>
&nbsp;&nbsp;&nbsp;&nbsp;ut moueat posito brachia iussa mero?<BR>
artifices lateris, scenae spectacula, amantur: <BR>
&nbsp;&nbsp;&nbsp;&nbsp;tantum mobilitas illa decoris habet. <BR>
parua monere pudet, talorum dicere iactus <BR>
&nbsp;&nbsp;&nbsp;&nbsp;ut sciat, et uires, tessera missa, tuas;<BR>
et modo tres iactet numeros, modo cogitet, apte <BR>
&nbsp;&nbsp;&nbsp;&nbsp;quam subeat partem callida, quamque uocet,<BR>
cautaque non stulte latronum proelia ludat, <BR>
&nbsp;&nbsp;&nbsp;&nbsp;unus cum gemino calculus hoste perit,<BR>
bellatorque sua prensus sine compare bellat<BR>
&nbsp;&nbsp;&nbsp;&nbsp;aemulus et coeptum saepe recurrit iter. <BR>
reticuloque pilae leues fundantur aperto<BR>
&nbsp;&nbsp;&nbsp;&nbsp;nec, nisi quam tolles, ulla mouenda pila est.<BR>
est genus in totidem tenui ratione redactum<BR>
&nbsp;&nbsp;&nbsp;&nbsp;scriptula, quot menses lubricus annus habet;<BR>
parua tabella capit ternos utrimque lapillos, <BR>
&nbsp;&nbsp;&nbsp;&nbsp;in qua uicisse est continuasse suos. <BR>
mille facesse iocos; turpe est nescire puellam <BR>
&nbsp;&nbsp;&nbsp;&nbsp;ludere: ludendo saepe paratur amor. <BR>
sed minimus labor est sapienter iactibus uti;<BR>
&nbsp;&nbsp;&nbsp;&nbsp;maius opus mores composuisse suos. <BR>
tum sumus incauti, studioque aperimur in ipso<BR>
&nbsp;&nbsp;&nbsp;&nbsp;nudaque per lusus pectora nostra patent;<BR>
ira subit, deforme malum, lucrique cupido,<BR>
&nbsp;&nbsp;&nbsp;&nbsp;iurgiaque et rixae sollicitusque dolor;<BR>
crimina dicuntur, resonat clamoribus aether,<BR>
&nbsp;&nbsp;&nbsp;&nbsp;inuocat iratos et sibi quisque deos.<BR>
nulla fides tabulae: quae non per uota petuntur?<BR>
&nbsp;&nbsp;&nbsp;&nbsp;et lacrimis uidi saepe madere genas. <BR>
Iuppiter a uobis tam turpia crimina pellat, <BR>
&nbsp;&nbsp;&nbsp;&nbsp;in quibus est ulli cura placere uiro.<BR>
hos ignaua iocos tribuit natura puellis; <BR>
&nbsp;&nbsp;&nbsp;&nbsp;materia ludunt uberiore uiri. <BR>
sunt illis celeresque pilae iaculumque trochique <BR>
&nbsp;&nbsp;&nbsp;&nbsp;armaque et in gyros ire coactus equus. <BR>
nec uos Campus habet, nec uos gelidissima Virgo, <BR>
&nbsp;&nbsp;&nbsp;&nbsp;nec Tuscus placida deuehit amnis aqua. <BR>
at licet et prodest Pompeias ire per umbras, <BR>
&nbsp;&nbsp;&nbsp;&nbsp;Virginis aetheriis cum caput ardet equis; <BR>
uisite laurigero sacrata Palatia Phoebo,<BR>
&nbsp;&nbsp;&nbsp;&nbsp;ille Paraetonicas mersit in alta rates, <BR>
quaeque soror coniunxque ducis monimenta pararunt, <BR>
&nbsp;&nbsp;&nbsp;&nbsp;naualique gener cinctus honore caput,<BR>
uisite turicremas uaccae Memphitidos aras, <BR>
&nbsp;&nbsp;&nbsp;&nbsp;uisite conspicuis terna theatra locis; <BR>
spectentur tepido maculosae sanguine harenae<BR>
&nbsp;&nbsp;&nbsp;&nbsp;metaque feruenti circumeunda rota. <BR>
quod latet, ignotum est; ignoti nulla cupido: <BR>
&nbsp;&nbsp;&nbsp;&nbsp;fructus abest, facies cum bona teste caret. <BR>
tu licet et Thamyran superes et Amoebea cantu, <BR>
&nbsp;&nbsp;&nbsp;&nbsp;non erit ignotae gratia magna lyrae.<BR>
si Venerem Cous nusquam posuisset Apelles, <BR>
&nbsp;&nbsp;&nbsp;&nbsp;mersa sub aequoreis illa lateret aquis. <BR>
quid petitur sacris, nisi tantum fama, poetis? <BR>
&nbsp;&nbsp;&nbsp;&nbsp;hoc uotum nostri summa laboris habet. <BR>
cura deum fuerant olim regumque poetae,<BR>
&nbsp;&nbsp;&nbsp;&nbsp;praemiaque antiqui magna tulere chori;<BR>
sanctaque maiestas et erat uenerabile nomen <BR>
&nbsp;&nbsp;&nbsp;&nbsp;uatibus, et largae saepe dabantur opes. <BR>
Ennius emeruit, Calabris in montibus ortus, <BR>
&nbsp;&nbsp;&nbsp;&nbsp;contiguus poni, Scipio magne, tibi.<BR>
nunc hederae sine honore iacent operataque doctis <BR>
&nbsp;&nbsp;&nbsp;&nbsp;cura uigil Musis nomen inertis habet. <BR>
sed famae uigilare iuuat: quis nosset Homerum, <BR>
&nbsp;&nbsp;&nbsp;&nbsp;Ilias aeternum si latuisset opus? <BR>
quis Danaen nosset, si semper clusa fuisset<BR>
&nbsp;&nbsp;&nbsp;&nbsp;inque sua turri perlatuisset anus? <BR>
utilis est uobis, formosae, turba, puellae. <BR>
&nbsp;&nbsp;&nbsp;&nbsp;saepe uagos ultra limina ferte pedes. <BR>
ad multas lupa tendit oues, praedetur ut unam, <BR>
&nbsp;&nbsp;&nbsp;&nbsp;et Iouis in multas deuolat ales aues.<BR>
se quoque det populo mulier speciosa uidendam;<BR>
&nbsp;&nbsp;&nbsp;&nbsp;quem trahat, e multis forsitan unus erit. <BR>
omnibus illa locis maneat studiosa placendi<BR>
&nbsp;&nbsp;&nbsp;&nbsp;et curam tota mente decoris agat. <BR>
casus ubique ualet: semper tibi pendeat hamus;<BR>
&nbsp;&nbsp;&nbsp;&nbsp;quo minime credas gurgite, piscis erit. <BR>
saepe canes frustra nemorosis montibus errant<BR>
&nbsp;&nbsp;&nbsp;&nbsp;inque plagam nullo ceruus agente uenit. <BR>
quid minus Andromedae fuerat sperare reuinctae<BR>
&nbsp;&nbsp;&nbsp;&nbsp;quam lacrimas ulli posse placere suas? <BR>
funere saepe uiri uir quaeritur: ire solutis <BR>
&nbsp;&nbsp;&nbsp;&nbsp;crinibus et fletus non tenuisse decet. <BR>
sed uitate uiros cultum formamque professos<BR>
&nbsp;&nbsp;&nbsp;&nbsp;quique suas ponunt in statione comas. <BR>
quae uobis dicunt, dixerunt mille puellis;<BR>
&nbsp;&nbsp;&nbsp;&nbsp;errat et in nulla sede moratur Amor. <BR>
femina quid faciat, cum sit uir leuior ipsa<BR>
&nbsp;&nbsp;&nbsp;&nbsp;forsitan et plures possit habere uiros? <BR>
uix mihi credetis, sed credite: Troia maneret, <BR>
&nbsp;&nbsp;&nbsp;&nbsp;praeceptis Priami si foret usa sui.<BR>
sunt qui mendaci specie grassentur amoris<BR>
&nbsp;&nbsp;&nbsp;&nbsp;perque aditus talis lucra pudenda petant. <BR>
nec coma uos fallat liquido nitidissima nardo<BR>
&nbsp;&nbsp;&nbsp;&nbsp;nec breuis in rugas lingula pressa suas,<BR>
nec toga decipiat filo tenuissima, nec si <BR>
&nbsp;&nbsp;&nbsp;&nbsp;anulus in digitis alter et alter erit. <BR>
forsitan ex horum numero cultissimus ille <BR>
&nbsp;&nbsp;&nbsp;&nbsp;fur sit, et uratur uestis amore tuae. <BR>
'redde meum' clamant spoliatae saepe puellae, <BR>
&nbsp;&nbsp;&nbsp;&nbsp;'redde meum' toto uoce boante foro.<BR>
has, Venus, e templis multo radiantibus auro <BR>
&nbsp;&nbsp;&nbsp;&nbsp;lenta uides lites Appiadesque tuae. <BR>
sunt quoque non dubia quaedam mala nomina fama: <BR>
&nbsp;&nbsp;&nbsp;&nbsp;deceptae, a, multi crimen amantis habent. <BR>
discite ab alterius uestras timuisse querellis,<BR>
&nbsp;&nbsp;&nbsp;&nbsp;ianua fallaci ne sit aperta uiro. <BR>
parcite, Cecropides, iuranti credere Theseo: <BR>
&nbsp;&nbsp;&nbsp;&nbsp;quos faciet testis, fecit et ante deos. <BR>
et tibi, Demophoon, Thesei criminis heres, <BR>
&nbsp;&nbsp;&nbsp;&nbsp;Phyllide decepta nulla relicta fides.<BR>
si bene promittent, totidem promittite uerbis: <BR>
&nbsp;&nbsp;&nbsp;&nbsp;si dederint, et uos gaudia pacta date. <BR>
illa potest uigiles flammas extinguere Vestae<BR>
&nbsp;&nbsp;&nbsp;&nbsp;et rapere e templis, Inachi, sacra tuis, <BR>
et dare mixta uiro tritis aconita cicutis, <BR>
&nbsp;&nbsp;&nbsp;&nbsp;accepto Venerem munere si qua negat. <BR>
fert animus propius consistere: supprime habenas, <BR>
&nbsp;&nbsp;&nbsp;&nbsp;Musa, nec admissis excutiare rotis. <BR>
uerba uadum temptent abiegnis scripta tabellis: <BR>
&nbsp;&nbsp;&nbsp;&nbsp;accipiat missas apta ministra notas.<BR>
inspice, quodque leges, ex ipsis collige uerbis<BR>
&nbsp;&nbsp;&nbsp;&nbsp;fingat, an ex animo sollicitusque roget;<BR>
postque breuem rescribe moram: mora semper amantes <BR>
&nbsp;&nbsp;&nbsp;&nbsp;incitat, exiguum si modo tempus habet. <BR>
sed neque te facilem iuueni promitte roganti<BR>
&nbsp;&nbsp;&nbsp;&nbsp;nec tamen e duro quod petit ille nega. <BR>
fac timeat speretque simul, quotiensque remittes, <BR>
&nbsp;&nbsp;&nbsp;&nbsp;spesque magis ueniat certa minorque metus. <BR>
munda sed e medio consuetaque uerba, puellae, <BR>
&nbsp;&nbsp;&nbsp;&nbsp;scribite: sermonis publica forma placet. <BR>
a, quotiens dubius scriptis exarsit amator<BR>
&nbsp;&nbsp;&nbsp;&nbsp;et nocuit formae barbara lingua bonae! <BR>
sed quoniam, quamuis uittae careatis honore, <BR>
&nbsp;&nbsp;&nbsp;&nbsp;est uobis uestros fallere cura uiros, <BR>
ancillae puerique manu perarate tabellas, <BR>
&nbsp;&nbsp;&nbsp;&nbsp;pignora nec iuueni credite uestra nouo. <BR>
uidi ego pallentes isto terrore puellas <BR>
&nbsp;&nbsp;&nbsp;&nbsp;seruitium miseras tempus in omne pati;<BR>
perfidus ille quidem, qui talia pignora seruat, <BR>
&nbsp;&nbsp;&nbsp;&nbsp;sed tamen Aetnaei fulminis instar habent. <BR>
iudice me fraus est concessa repellere fraudem, <BR>
&nbsp;&nbsp;&nbsp;&nbsp;armaque in armatos sumere iura sinunt. <BR>
ducere consuescat multas manus una figuras<BR>
&nbsp;&nbsp;&nbsp;&nbsp;(a, pereant, per quos ista monenda mihi!) <BR>
nec nisi deletis tutum rescribere ceris, <BR>
&nbsp;&nbsp;&nbsp;&nbsp;ne teneat geminas una tabella manus. <BR>
femina dicatur scribenti semper amator: <BR>
&nbsp;&nbsp;&nbsp;&nbsp;'illa' sit in uestris, qui fuit 'ille', notis.<BR>
si licet a paruis animum ad maiora referre<BR>
&nbsp;&nbsp;&nbsp;&nbsp;plenaque curuato pandere uela sinu, <BR>
pertinet ad faciem rabidos compescere mores: <BR>
&nbsp;&nbsp;&nbsp;&nbsp;candida pax homines, trux decet ira feras. <BR>
ora tument ira, nigrescunt sanguine uenae,<BR>
&nbsp;&nbsp;&nbsp;&nbsp;lumina Gorgoneo saeuius igne micant. <BR>
'i procul hinc,' dixit 'non es mihi, tibia, tanti,' <BR>
&nbsp;&nbsp;&nbsp;&nbsp;ut uidit uultus Pallas in amne suos. <BR>
uos quoque si media speculum spectetis in ira, <BR>
&nbsp;&nbsp;&nbsp;&nbsp;cognoscat faciem uix satis ulla suam. <BR>
nec minus in uultu damnosa superbia uestro: <BR>
&nbsp;&nbsp;&nbsp;&nbsp;comibus est oculis alliciendus Amor.<BR>
odimus inmodicos (experto credite) fastus: <BR>
&nbsp;&nbsp;&nbsp;&nbsp;saepe tacens odii semina uultus habet. <BR>
spectantem specta, ridenti mollia ride;<BR>
&nbsp;&nbsp;&nbsp;&nbsp;innuet, acceptas tu quoque redde notas. <BR>
sic ubi prolusit, rudibus puer ille relictis <BR>
&nbsp;&nbsp;&nbsp;&nbsp;spicula de pharetra promit acuta sua. <BR>
odimus et maestas; Tecmessam diligat Aiax; <BR>
&nbsp;&nbsp;&nbsp;&nbsp;nos hilarem populum femina laeta capit. <BR>
numquam ego te, Andromache, nec te, Tecmessa, rogarem, <BR>
&nbsp;&nbsp;&nbsp;&nbsp;ut mea de uobis altera amica foret.<BR>
credere uix uideor, cum cogar credere partu, <BR>
&nbsp;&nbsp;&nbsp;&nbsp;uos ego cum uestris concubuisse uiris. <BR>
scilicet Aiaci mulier maestissima dixit <BR>
&nbsp;&nbsp;&nbsp;&nbsp;'lux mea' quaeque solent uerba iuuare uiros!<BR>
quis uetat a magnis ad res exempla minores <BR>
&nbsp;&nbsp;&nbsp;&nbsp;sumere nec nomen pertimuisse ducis? <BR>
dux bonus huic centum commisit uite regendos, <BR>
&nbsp;&nbsp;&nbsp;&nbsp;huic equites, illi signa tuenda dedit: <BR>
uos quoque, de nobis quem quisque erit aptus ad usum, <BR>
&nbsp;&nbsp;&nbsp;&nbsp;inspicite et certo ponite quemque loco.<BR>
munera det diues; ius qui profitebitur, adsit;<BR>
&nbsp;&nbsp;&nbsp;&nbsp;facundus causam saepe clientis agat.<BR>
carmina qui facimus, mittamus carmina tantum: <BR>
&nbsp;&nbsp;&nbsp;&nbsp;hic chorus ante alios aptus amare sumus. <BR>
nos facimus placitae late praeconia formae: <BR>
&nbsp;&nbsp;&nbsp;&nbsp;nomen habet Nemesis, Cynthia nomen habet;<BR>
Vesper et Eoae nouere Lycorida terrae: <BR>
&nbsp;&nbsp;&nbsp;&nbsp;et multi, quae sit nostra Corinna, rogant. <BR>
adde, quod insidiae sacris a uatibus absunt<BR>
&nbsp;&nbsp;&nbsp;&nbsp;et facit ad mores ars quoque nostra suos.<BR>
nec nos ambitio, nec amor nos tangit habendi;<BR>
&nbsp;&nbsp;&nbsp;&nbsp;contempto colitur lectus et umbra foro. <BR>
sed facile haeremus ualidoque perurimur aestu<BR>
&nbsp;&nbsp;&nbsp;&nbsp;et nimium certa scimus amare fide. <BR>
scilicet ingenium placida mollitur ab arte<BR>
&nbsp;&nbsp;&nbsp;&nbsp;et studio mores conuenienter eunt. <BR>
uatibus Aoniis faciles estote, puellae: <BR>
&nbsp;&nbsp;&nbsp;&nbsp;numen inest illis Pieridesque fauent. <BR>
est deus in nobis et sunt commercia caeli;<BR>
&nbsp;&nbsp;&nbsp;&nbsp;sedibus aetheriis spiritus ille uenit.<BR>
a doctis pretium scelus est sperare poetis; <BR>
&nbsp;&nbsp;&nbsp;&nbsp;me miserum, scelus hoc nulla puella timet. <BR>
dissimulate tamen, nec prima fronte rapaces <BR>
&nbsp;&nbsp;&nbsp;&nbsp;este: nouus uiso casse resistet amans. <BR>
sed neque uector equum, qui nuper sensit habenas, <BR>
&nbsp;&nbsp;&nbsp;&nbsp;comparibus frenis artificemque reget, <BR>
nec, stabilis animos annis uiridemque iuuentam <BR>
&nbsp;&nbsp;&nbsp;&nbsp;ut capias, idem limes agendus erit. <BR>
hic rudis et castris nunc primum notus Amoris, <BR>
&nbsp;&nbsp;&nbsp;&nbsp;qui tetigit thalamos praeda nouella tuos,<BR>
te solam norit, tibi semper inhaereat uni;<BR>
&nbsp;&nbsp;&nbsp;&nbsp;cingenda est altis saepibus ista seges. <BR>
effuge riualem: uinces, dum sola tenebis; <BR>
&nbsp;&nbsp;&nbsp;&nbsp;non bene cum sociis regna Venusque manent. <BR>
ille uetus miles sensim et sapienter amabit, <BR>
&nbsp;&nbsp;&nbsp;&nbsp;multaque tironi non patienda feret;<BR>
nec franget postes, nec saeuis ignibus uret<BR>
&nbsp;&nbsp;&nbsp;&nbsp;nec dominae teneras adpetet ungue genas<BR>
nec scindet tunicasue suas tunicasue puellae<BR>
&nbsp;&nbsp;&nbsp;&nbsp;nec raptus flendi causa capillus erit.<BR>
ista decent pueros aetate et amore calentes; <BR>
&nbsp;&nbsp;&nbsp;&nbsp;hic fera composita uulnera mente feret. <BR>
ignibus heu lentis uretur, ut umida faena, <BR>
&nbsp;&nbsp;&nbsp;&nbsp;ut modo montanis silua recisa iugis. <BR>
certior hic amor est: breuis et fecundior ille:<BR>
&nbsp;&nbsp;&nbsp;&nbsp;quae fugiunt, celeri carpite poma manu. <BR>
omnia tradantur (portas reserauimus hosti)<BR>
&nbsp;&nbsp;&nbsp;&nbsp;et sit in infida proditione fides. <BR>
quod datur ex facili, longum male nutrit amorem: <BR>
&nbsp;&nbsp;&nbsp;&nbsp;miscenda est laetis rara repulsa iocis.<BR>
ante fores iaceat, 'crudelis ianua!' dicat<BR>
&nbsp;&nbsp;&nbsp;&nbsp;multaque summisse, multa minanter agat. <BR>
dulcia non ferimus; suco renouemur amaro; <BR>
&nbsp;&nbsp;&nbsp;&nbsp;saepe perit uentis obruta cumba suis.<BR>
hoc est, uxores quod non patiatur amari: <BR>
&nbsp;&nbsp;&nbsp;&nbsp;conueniunt illas, cum uoluere, uiri.<BR>
adde forem, et duro dicat tibi ianitor ore <BR>
&nbsp;&nbsp;&nbsp;&nbsp;'non potes,' exclusum te quoque tanget amor. <BR>
ponite iam gladios hebetes, pugnetur acutis; <BR>
&nbsp;&nbsp;&nbsp;&nbsp;nec dubito, telis quin petar ipse meis.<BR>
dum cadit in laqueos, captus quoque nuper, amator<BR>
&nbsp;&nbsp;&nbsp;&nbsp;solum se thalamos speret habere tuos. <BR>
postmodo riualem partitaque foedera lecti <BR>
&nbsp;&nbsp;&nbsp;&nbsp;sentiat: has artes tolle, senescet amor. <BR>
tum bene fortis equus reserato carcere currit, <BR>
&nbsp;&nbsp;&nbsp;&nbsp;cum quos praetereat quosque sequatur habet.<BR>
quamlibet extinctos iniuria suscitat ignes:<BR>
&nbsp;&nbsp;&nbsp;&nbsp;en ego, confiteor, non nisi laesus amo. <BR>
causa tamen nimium non sit manifesta doloris, <BR>
&nbsp;&nbsp;&nbsp;&nbsp;pluraque sollicitus, quam sciet, esse putet. <BR>
incitat et ficti tristis custodia serui<BR>
&nbsp;&nbsp;&nbsp;&nbsp;et nimium duri cura molesta uiri.<BR>
quae uenit ex tuto, minus est accepta uoluptas;<BR>
&nbsp;&nbsp;&nbsp;&nbsp;ut sis liberior Thaide, finge metus.<BR>
cum melius foribus possis, admitte fenestra<BR>
&nbsp;&nbsp;&nbsp;&nbsp;inque tuo uultu signa timentis habe. <BR>
callida prosiliat dicatque ancilla 'perimus!' <BR>
&nbsp;&nbsp;&nbsp;&nbsp;tu iuuenem trepidum quolibet abde loco. <BR>
admiscenda tamen Venus est secura timori, <BR>
&nbsp;&nbsp;&nbsp;&nbsp;ne tanti noctes non putet esse tuas.<BR>
qua uafer eludi possit ratione maritus<BR>
&nbsp;&nbsp;&nbsp;&nbsp;quaque uigil custos, praeteriturus eram. <BR>
nupta uirum timeat, rata sit custodia nuptae; <BR>
&nbsp;&nbsp;&nbsp;&nbsp;hoc decet, hoc leges iusque pudorque iubent. <BR>
te quoque seruari, modo quam uindicta redemit, <BR>
&nbsp;&nbsp;&nbsp;&nbsp;quis ferat? ut fallas, ad mea sacra ueni.<BR>
tot licet obseruent, adsit modo certa uoluntas, <BR>
&nbsp;&nbsp;&nbsp;&nbsp;quot fuerant Argo lumina, uerba dabis. <BR>
scilicet obstabit custos ne scribere possis, <BR>
&nbsp;&nbsp;&nbsp;&nbsp;sumendae detur cum tibi tempus aquae; <BR>
conscia cum possit scriptas portare tabellas, <BR>
&nbsp;&nbsp;&nbsp;&nbsp;quas tegat in tepido fascia lata sinu.<BR>
cum possit sura chartas celare ligatas, <BR>
&nbsp;&nbsp;&nbsp;&nbsp;et uincto blandas sub pede ferre notas!<BR>
cauerit haec custos, pro charta conscia tergum <BR>
&nbsp;&nbsp;&nbsp;&nbsp;praebeat, inque suo corpore uerba ferat. <BR>
tuta quoque est fallitque oculos e lacte recenti <BR>
&nbsp;&nbsp;&nbsp;&nbsp;littera (carbonis puluere tange, leges), <BR>
fallet et umiduli quae fiet acumine lini, <BR>
&nbsp;&nbsp;&nbsp;&nbsp;ut ferat occultas pura tabella notas.<BR>
adfuit Acrisio seruandae cura puellae;<BR>
&nbsp;&nbsp;&nbsp;&nbsp;hunc tamen illa suo crimine fecit auum. <BR>
quid faciat custos, cum sint tot in Vrbe theatra, <BR>
&nbsp;&nbsp;&nbsp;&nbsp;cum spectet iunctos illa libenter equos;<BR>
cum sedeat Phariae sistris operata iuuencae, <BR>
&nbsp;&nbsp;&nbsp;&nbsp;quoque sui comites ire uetantur, eat;<BR>
cum fuget a templis oculos Bona Diua uirorum, <BR>
&nbsp;&nbsp;&nbsp;&nbsp;praeterquam siquos illa uenire iubet? <BR>
cum, custode foris tunicas seruante puellae<BR>
&nbsp;&nbsp;&nbsp;&nbsp;celent furtiuos balnea multa iocos; <BR>
cum, quotiens opus est, fallax aegrotet amica<BR>
&nbsp;&nbsp;&nbsp;&nbsp;et cedat lecto quamlibet aegra suo;<BR>
nomine cum doceat, quid agamus, adultera clauis, <BR>
&nbsp;&nbsp;&nbsp;&nbsp;quasque petas non det ianua sola uias? <BR>
fallitur et multo custodis cura Lyaeo, <BR>
&nbsp;&nbsp;&nbsp;&nbsp;illa uel Hispano lecta sit uua iugo; <BR>
sunt quoque, quae faciant altos medicamina somnos<BR>
&nbsp;&nbsp;&nbsp;&nbsp;uictaque Lethaea lumina nocte premant; <BR>
nec male deliciis odiosum conscia tardis <BR>
&nbsp;&nbsp;&nbsp;&nbsp;detinet, et longa iungitur ipsa mora.<BR>
quid iuuat ambages praeceptaque parua mouere, <BR>
&nbsp;&nbsp;&nbsp;&nbsp;cum minimo custos munere possit emi? <BR>
munera, crede mihi, capiunt hominesque deosque: <BR>
&nbsp;&nbsp;&nbsp;&nbsp;placatur donis Iuppiter ipse datis. <BR>
quid sapiens faciet? stultus cum munere gaudet:<BR>
&nbsp;&nbsp;&nbsp;&nbsp;ipse quoque accepto munere mutus erit. <BR>
sed semel est custos longum redimendus in aeuum;<BR>
&nbsp;&nbsp;&nbsp;&nbsp;saepe dabit, dederit quas semel, ille manus. <BR>
questus eram, memini, metuendos esse sodales;<BR>
&nbsp;&nbsp;&nbsp;&nbsp;non tangit solos ista querella uiros.<BR>
credula si fueris, aliae tua gaudia carpent<BR>
&nbsp;&nbsp;&nbsp;&nbsp;et lepus hic aliis exagitatus erit. <BR>
haec quoque, quae praebet lectum studiosa locumque,<BR>
&nbsp;&nbsp;&nbsp;&nbsp;crede mihi, mecum non semel illa fuit. <BR>
nec nimium uobis formosa ancilla ministret: <BR>
&nbsp;&nbsp;&nbsp;&nbsp;saepe uicem dominae praebuit illa mihi. <BR>
quo feror insanus? quid aperto pectore in hostem <BR>
&nbsp;&nbsp;&nbsp;&nbsp;mittor, et indicio prodor ab ipse meo? <BR>
non auis aucupibus monstrat, qua parte petatur,<BR>
&nbsp;&nbsp;&nbsp;&nbsp;non docet infestos currere cerua canes.<BR>
uiderit utilitas; ego coepta fideliter edam: <BR>
&nbsp;&nbsp;&nbsp;&nbsp;Lemniasin gladios in mea fata dabo. <BR>
efficite (et facile est) ut nos credamus amari: <BR>
&nbsp;&nbsp;&nbsp;&nbsp;prona uenit cupidis in sua uota fides. <BR>
spectet amabilius iuuenem et suspiret ab imo <BR>
&nbsp;&nbsp;&nbsp;&nbsp;femina, tam sero cur ueniatque roget;<BR>
accedant lacrimae, dolor et de paelice fictus, <BR>
&nbsp;&nbsp;&nbsp;&nbsp;et laniet digitis illius ora suis;<BR>
iamdudum persuasus erit; miserebitur ultro<BR>
&nbsp;&nbsp;&nbsp;&nbsp;et dicet 'cura carpitur ista mei.'<BR>
praecipue si cultus erit speculoque placebit, <BR>
&nbsp;&nbsp;&nbsp;&nbsp;posse suo tangi credet amore deas. <BR>
sed te, quaecumque est, moderate iniuria turbet, <BR>
&nbsp;&nbsp;&nbsp;&nbsp;nec sis audita paelice mentis inops;<BR>
nec cito credideris: quantum cito credere laedat, <BR>
&nbsp;&nbsp;&nbsp;&nbsp;exemplum uobis non leue Procris erit. <BR>
est prope purpureos colles florentis Hymetti<BR>
&nbsp;&nbsp;&nbsp;&nbsp;fons sacer et uiridi caespite mollis humus;<BR>
silua nemus non alta facit; tegit arbutus herbam; <BR>
&nbsp;&nbsp;&nbsp;&nbsp;ros maris et lauri nigraque myrtus olent; <BR>
nec densum foliis buxum fragilesque myricae, <BR>
&nbsp;&nbsp;&nbsp;&nbsp;nec tenues cytisi cultaque pinus abest. <BR>
lenibus inpulsae zephyris auraque salubri<BR>
&nbsp;&nbsp;&nbsp;&nbsp;tot generum frondes herbaque summa tremit.<BR>
grata quies Cephalo: famulis canibusque relictis <BR>
&nbsp;&nbsp;&nbsp;&nbsp;lassus in hac iuuenis saepe resedit humo<BR>
'quae'que 'meos releues aestus,' cantare solebat <BR>
&nbsp;&nbsp;&nbsp;&nbsp;'accipienda sinu, mobilis aura, ueni.' <BR>
coniugis ad timidas aliquis male sedulus aures<BR>
&nbsp;&nbsp;&nbsp;&nbsp;auditos memori detulit ore sonos; <BR>
Procris, ut accepit nomen, quasi paelicis, Aurae, <BR>
&nbsp;&nbsp;&nbsp;&nbsp;excidit, et subito muta dolore fuit; <BR>
palluit, ut serae lectis de uite racemis <BR>
&nbsp;&nbsp;&nbsp;&nbsp;pallescunt frondes, quas noua laesit hiems, <BR>
quaeque suos curuant matura Cydonia ramos<BR>
&nbsp;&nbsp;&nbsp;&nbsp;cornaque adhuc nostris non satis apta cibis.<BR>
ut rediit animus, tenues a pectore uestes <BR>
&nbsp;&nbsp;&nbsp;&nbsp;rumpit et indignas sauciat ungue genas; <BR>
nec mora, per medias passis furibunda capillis <BR>
&nbsp;&nbsp;&nbsp;&nbsp;euolat, ut thyrso concita Baccha, uias.<BR>
ut prope peruentum, comites in ualle relinquit, <BR>
&nbsp;&nbsp;&nbsp;&nbsp;ipsa nemus tacito clam pede fortis init. <BR>
quid tibi mentis erat, cum sic male sana lateres, <BR>
&nbsp;&nbsp;&nbsp;&nbsp;Procri? quis adtoniti pectoris ardor erat? <BR>
iamiam uenturam, quaecumque erat Aura, putabas <BR>
&nbsp;&nbsp;&nbsp;&nbsp;scilicet, atque oculis probra uidenda tuis.<BR>
nunc uenisse piget (neque enim deprendere uelles), <BR>
&nbsp;&nbsp;&nbsp;&nbsp;nunc iuuat: incertus pectora uersat amor:<BR>
credere quae iubeant, locus est et nomen et index<BR>
&nbsp;&nbsp;&nbsp;&nbsp;et quia mens semper quod timet, esse putat.<BR>
uidit ut oppressa uestigia corporis herba, <BR>
&nbsp;&nbsp;&nbsp;&nbsp;pulsantur trepidi corde micante sinus. <BR>
iamque dies medius tenues contraxerat umbras, <BR>
&nbsp;&nbsp;&nbsp;&nbsp;inque pari spatio uesper et ortus erant: <BR>
ecce, redit Cephalus siluis, Cyllenia proles, <BR>
&nbsp;&nbsp;&nbsp;&nbsp;oraque fontana feruida pulsat aqua. <BR>
anxia, Procri, lates; solitas iacet ille per herbas<BR>
&nbsp;&nbsp;&nbsp;&nbsp;et 'Zephyri molles auraque' dixit 'ades.' <BR>
ut patuit miserae iucundus nominis error, <BR>
&nbsp;&nbsp;&nbsp;&nbsp;et mens et rediit uerus in ora color.<BR>
surgit et oppositas agitato corpore frondes <BR>
&nbsp;&nbsp;&nbsp;&nbsp;mouit, in amplexus uxor itura uiri;<BR>
ille feram mouisse ratus, iuuenaliter artus <BR>
&nbsp;&nbsp;&nbsp;&nbsp;corripit, in dextra tela fuere manu. <BR>
quid facis, infelix? non est fera, supprime tela! <BR>
&nbsp;&nbsp;&nbsp;&nbsp;me miserum, iaculo fixa puella tuo est. <BR>
'ei mihi!' conclamat 'fixisti pectus amicum:<BR>
&nbsp;&nbsp;&nbsp;&nbsp;hic locus a Cephalo uulnera semper habet. <BR>
ante diem morior, sed nulla paelice laesa: <BR>
&nbsp;&nbsp;&nbsp;&nbsp;hoc faciet positae te mihi, terra, leuem.<BR>
nomine suspectas iam spiritus exit in auras;<BR>
&nbsp;&nbsp;&nbsp;&nbsp;labor, io: cara lumina conde manu.' <BR>
ille sinu dominae morientia corpora maesto <BR>
&nbsp;&nbsp;&nbsp;&nbsp;sustinet, et lacrimis uulnera saeua lauat;<BR>
exit et incauto paulatim pectore lapsus <BR>
&nbsp;&nbsp;&nbsp;&nbsp;excipitur miseri spiritus ore uiri. <BR>
sed repetamus opus: mihi nudis rebus eundum est, <BR>
&nbsp;&nbsp;&nbsp;&nbsp;ut tangat portus fessa carina suos. <BR>
sollicite expectas, dum te in conuiuia ducam, <BR>
&nbsp;&nbsp;&nbsp;&nbsp;et quaeris monitus hac quoque parte meos.<BR>
sera ueni positaque decens incede lucerna: <BR>
&nbsp;&nbsp;&nbsp;&nbsp;grata mora uenies; maxima lena mora est. <BR>
etsi turpis eris, formosa uidebere potis, <BR>
&nbsp;&nbsp;&nbsp;&nbsp;et latebras uitiis nox dabit ipsa tuis. <BR>
carpe cibos digitis (est quiddam gestus edendi),<BR>
&nbsp;&nbsp;&nbsp;&nbsp;ora nec immunda tota perungue manu. <BR>
neue domi praesume dapes, sed desine citra <BR>
&nbsp;&nbsp;&nbsp;&nbsp;quam capis; es paulo quam potes esse minus.<BR>
Priamides Helenen auide si spectet edentem, <BR>
&nbsp;&nbsp;&nbsp;&nbsp;oderit, et dicat 'stulta rapina mea est.'<BR>
aptius est, deceatque magis potare puellas: <BR>
&nbsp;&nbsp;&nbsp;&nbsp;cum Veneris puero non male, Bacche, facis. <BR>
hoc quoque, qua patiens caput est, animusque pedesque <BR>
&nbsp;&nbsp;&nbsp;&nbsp;constant, nec, quae sunt singula, bina uide. <BR>
turpe iacens mulier multo madefacta Lyaeo:<BR>
&nbsp;&nbsp;&nbsp;&nbsp;digna est concubitus quoslibet illa pati. <BR>
nec somnis posita tutum succumbere mensa: <BR>
&nbsp;&nbsp;&nbsp;&nbsp;per somnos fieri multa pudenda solent. <BR>
ulteriora pudet docuisse, sed alma Dione <BR>
&nbsp;&nbsp;&nbsp;&nbsp;'praecipue nostrum est, quod pudet,' inquit 'opus.'<BR>
nota sibi sit quaeque; modos a corpore certos <BR>
&nbsp;&nbsp;&nbsp;&nbsp;sumite: non omnes una figura decet. <BR>
quae facie praesignis erit, resupina iaceto;<BR>
&nbsp;&nbsp;&nbsp;&nbsp;spectentur tergo, quis sua terga placent. <BR>
Milanion umeris Atalantes crura ferebat: <BR>
&nbsp;&nbsp;&nbsp;&nbsp;si bona sunt, hoc sunt accipienda modo. <BR>
parua uehatur equo: quod erat longissima, numquam <BR>
&nbsp;&nbsp;&nbsp;&nbsp;Thebais Hectoreo nupta resedit equo. <BR>
strata premat genibus, paulum ceruice reflexa<BR>
&nbsp;&nbsp;&nbsp;&nbsp;femina per longum conspicienda latus. <BR>
cui femur est iuuenale, carent quoque pectora menda, <BR>
&nbsp;&nbsp;&nbsp;&nbsp;stet uir, in obliquo fusa sit ipsa toro. <BR>
nec tibi turpe puta crinem, ut Phylleia mater, <BR>
&nbsp;&nbsp;&nbsp;&nbsp;soluere, et effusis colla reflecte comis. <BR>
tu quoque, cui rugis uterum Lucina notauit, <BR>
&nbsp;&nbsp;&nbsp;&nbsp;ut celer auersis utere Parthus equis. <BR>
mille modi Veneris; simplex minimique laboris, <BR>
&nbsp;&nbsp;&nbsp;&nbsp;cum iacet in dextrum semisupina latus. <BR>
sed neque Phoebei tripodes nec corniger Ammon <BR>
&nbsp;&nbsp;&nbsp;&nbsp;uera magis uobis quam mea Musa canet; <BR>
si qua fides, arti, quam longo fecimus usu, <BR>
&nbsp;&nbsp;&nbsp;&nbsp;credite: praestabunt carmina nostra fidem. <BR>
sentiat ex imis Venerem resoluta medullis <BR>
&nbsp;&nbsp;&nbsp;&nbsp;femina, et ex aequo res iuuet illa duos.<BR>
nec blandae uoces iucundaque murmura cessent<BR>
&nbsp;&nbsp;&nbsp;&nbsp;nec taceant mediis improba uerba iocis. <BR>
tu quoque, cui Veneris sensum natura negauit, <BR>
&nbsp;&nbsp;&nbsp;&nbsp;dulcia mendaci gaudia finge sono. <BR>
infelix, cui torpet hebes locus ille, puella, <BR>
&nbsp;&nbsp;&nbsp;&nbsp;quo pariter debent femina uirque frui.<BR>
tantum, cum finges, ne sis manifesta, caueto: <BR>
&nbsp;&nbsp;&nbsp;&nbsp;effice per motum luminaque ipsa fidem. <BR>
quam iuuet, et uoces et anhelitus arguat oris; <BR>
&nbsp;&nbsp;&nbsp;&nbsp;a pudet! arcanas pars habet ista notas. <BR>
gaudia post Veneris quae poscet munus amantem, <BR>
&nbsp;&nbsp;&nbsp;&nbsp;illa suas nolet pondus habere preces. <BR>
nec lucem in thalamos totis admitte fenestris:<BR>
&nbsp;&nbsp;&nbsp;&nbsp;aptius in uestro corpore multa latent. <BR>
lusus habet finem: cygnis descendere tempus, <BR>
&nbsp;&nbsp;&nbsp;&nbsp;duxerunt collo qui iuga nostra suo.<BR>
ut quondam iuuenes, ita nunc, mea turba, puellae <BR>
&nbsp;&nbsp;&nbsp;&nbsp;inscribant spoliis 'Naso magister erat.'</P>
<HR>
<CENTER>
<A HREF="lbool61.htm">Next: Love's Cure</A></CENTER>
</BODY>
<script type="text/javascript">

  var _gaq = _gaq || [];
  _gaq.push(['_setAccount', 'UA-5642362-6']);
  _gaq.push(['_trackPageview']);

  (function() {
    var ga = document.createElement('script'); ga.type = 'text/javascript'; ga.async = true;
    ga.src = ('https:' == document.location.protocol ? 'https://ssl' : 'https://https://') + '.google-analytics.com/ga.js';
    var s = document.getElementsByTagName('script')[0]; s.parentNode.insertBefore(ga, s);
  })();

</script></html>
