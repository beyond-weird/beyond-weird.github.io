<HTML>
<HEAD>
<META name="description" content="Love Books of Ovid at BeyondWeird.com: THE ART OF LOVE: Book II">
<META name="keywords" content="Ovid Amores Sex Love THE ART OF LOVE: Book II">
<TITLE>The Love Books of Ovid: THE ART OF LOVE: Book II</TITLE>
</head><!--#include virtual="/inc/top.asp"-->
<BODY>


<CENTER>
<A HREF="/">BeyondWeird</A>&nbsp;
<A HREF="../../index.htm">Classics</A>&nbsp;
<A HREF="../index.htm">Ovid</A>&nbsp;
<A HREF="index.htm">Index</A>&nbsp;
<A HREF="lboo59.htm">English</A>&nbsp;
<A HREF="lbool58.htm">Previous</A>&nbsp;
<A HREF="lbool60.htm">Next</A>&nbsp;
</CENTER>
<HR>
<H1 ALIGN="CENTER">P. OVIDI NASONIS LIBER SECVNDVS ARTIS AMATORIAE</H1>
<P>Dicite 'io Paean!' et 'io' bis dicite 'Paean!':<BR>
&nbsp;&nbsp;&nbsp;&nbsp;decidit in casses praeda petita meos.<BR>
laetus amans donat uiridi mea carmina palma, <BR>
&nbsp;&nbsp;&nbsp;&nbsp;praelata Ascraeo Maeonioque seni. <BR>
talis ab armiferis Priameius hospes Amyclis <BR>
&nbsp;&nbsp;&nbsp;&nbsp;candida cum rapta coniuge uela dedit; <BR>
talis erat qui te curru uictore ferebat, <BR>
&nbsp;&nbsp;&nbsp;&nbsp;uecta peregrinis Hippodamia rotis. <BR>
quid properas, iuuenis? mediis tua pinus in undis <BR>
&nbsp;&nbsp;&nbsp;&nbsp;nauigat, et longe quem peto portus abest.<BR>
non satis est uenisse tibi me uate puellam: <BR>
&nbsp;&nbsp;&nbsp;&nbsp;arte mea capta est, arte tenenda mea est. <BR>
nec minor est uirtus, quam quaerere, parta tueri: <BR>
&nbsp;&nbsp;&nbsp;&nbsp;casus inest illic; hoc erit artis opus. <BR>
nunc mihi, si quando, puer et Cytherea, fauete, <BR>
&nbsp;&nbsp;&nbsp;&nbsp;nunc Erato, nam tu nomen amoris habes. <BR>
magna paro, quas possit Amor remanere per artes, <BR>
&nbsp;&nbsp;&nbsp;&nbsp;dicere, tam uasto peruagus orbe puer. <BR>
et leuis est, et habet geminas, quibus auolet, alas: <BR>
&nbsp;&nbsp;&nbsp;&nbsp;difficile est illis inposuisse modum.<BR>
hospitis effugio praestruxerat omnia Minos: <BR>
&nbsp;&nbsp;&nbsp;&nbsp;audacem pinnis repperit ille uiam. <BR>
Daedalus ut clausit conceptum crimine matris <BR>
&nbsp;&nbsp;&nbsp;&nbsp;semibouemque uirum semiuirumque bouem,<BR>
'sit modus exilio,' dixit 'iustissime Minos: <BR>
&nbsp;&nbsp;&nbsp;&nbsp;accipiat cineres terra paterna meos. <BR>
et quoniam in patria, fatis agitatus iniquis, <BR>
&nbsp;&nbsp;&nbsp;&nbsp;uiuere non potui, da mihi posse mori. <BR>
da reditum puero, senis est si gratia uilis: <BR>
&nbsp;&nbsp;&nbsp;&nbsp;si non uis puero parcere, parce seni.'<BR>
dixerat haec; sed et haec et multo plura licebat <BR>
&nbsp;&nbsp;&nbsp;&nbsp;dicere: regressus non dabat ille uiro. <BR>
quod simul ut sensit, 'nunc, nunc, o Daedale,' dixit: <BR>
&nbsp;&nbsp;&nbsp;&nbsp;'materiam, qua sis ingeniosus, habes. <BR>
possidet et terras et possidet aequora Minos: <BR>
&nbsp;&nbsp;&nbsp;&nbsp;nec tellus nostrae nec patet unda fugae. <BR>
restat iter caeli: caelo temptabimus ire. <BR>
&nbsp;&nbsp;&nbsp;&nbsp;da ueniam coepto, Iuppiter alte, meo: <BR>
non ego sidereas adfecto tangere sedes: <BR>
&nbsp;&nbsp;&nbsp;&nbsp;qua fugiam dominum, nulla, nisi ista, uia est.<BR>
per Styga detur iter, Stygias transnabimus undas; <BR>
&nbsp;&nbsp;&nbsp;&nbsp;sunt mihi naturae iura nouanda meae.' <BR>
ingenium mala saepe mouent: quis crederet umquam <BR>
&nbsp;&nbsp;&nbsp;&nbsp;aerias hominem carpere posse uias? <BR>
remigium uolucrum disponit in ordine pinnas, <BR>
&nbsp;&nbsp;&nbsp;&nbsp;et leue per lini uincula nectit opus, <BR>
imaque pars ceris adstringitur igne solutis, <BR>
&nbsp;&nbsp;&nbsp;&nbsp;finitusque nouae iam labor artis erat. <BR>
tractabat ceramque puer pinnasque renidens, <BR>
&nbsp;&nbsp;&nbsp;&nbsp;nescius haec umeris arma parata suis.<BR>
cui pater 'his' inquit 'patria est adeunda carinis, <BR>
&nbsp;&nbsp;&nbsp;&nbsp;hac nobis Minos effugiendus ope. <BR>
aera non potuit Minos, alia omnia clausit; <BR>
&nbsp;&nbsp;&nbsp;&nbsp;quem licet, inuentis aera rumpe meis. <BR>
sed tibi non uirgo Tegeaea comesque Bootae <BR>
&nbsp;&nbsp;&nbsp;&nbsp;ensiger Orion aspiciendus erit:<BR>
me pinnis sectare datis; ego praeuius ibo: <BR>
&nbsp;&nbsp;&nbsp;&nbsp;sit tua cura sequi; me duce tutus eris. <BR>
nam siue aetherias uicino sole per auras <BR>
&nbsp;&nbsp;&nbsp;&nbsp;ibimus, impatiens cera caloris erit:<BR>
siue humiles propiore freto iactabimus alas, <BR>
&nbsp;&nbsp;&nbsp;&nbsp;mobilis aequoreis pinna madescet aquis. <BR>
inter utrumque uola; uentos quoque, nate, timeto, <BR>
&nbsp;&nbsp;&nbsp;&nbsp;quaque ferent aurae, uela secunda dato.' <BR>
dum monet, aptat opus puero, monstratque moueri, <BR>
&nbsp;&nbsp;&nbsp;&nbsp;erudit infirmas ut sua mater aues. <BR>
inde sibi factas umeris accommodat alas, <BR>
&nbsp;&nbsp;&nbsp;&nbsp;perque nouum timide corpora librat iter. <BR>
iamque uolaturus paruo dedit oscula nato, <BR>
&nbsp;&nbsp;&nbsp;&nbsp;nec patriae lacrimas continuere genae.<BR>
monte minor collis, campis erat altior aequis: <BR>
&nbsp;&nbsp;&nbsp;&nbsp;hinc data sunt miserae corpora bina fugae. <BR>
et mouet ipse suas, et nati respicit alas <BR>
&nbsp;&nbsp;&nbsp;&nbsp;Daedalus, et cursus sustinet usque suos. <BR>
iamque nouum delectat iter, positoque timore <BR>
&nbsp;&nbsp;&nbsp;&nbsp;Icarus audaci fortius arte uolat. <BR>
hos aliquis, tremula dum captat harundine pisces, <BR>
&nbsp;&nbsp;&nbsp;&nbsp;uidit, et inceptum dextra reliquit opus. <BR>
iam Samos a laeua (fuerant Naxosque relictae <BR>
&nbsp;&nbsp;&nbsp;&nbsp;et Paros et Clario Delos amata deo)<BR>
dextra Lebinthos erat siluisque umbrosa Calymne <BR>
&nbsp;&nbsp;&nbsp;&nbsp;cinctaque piscosis Astypalaea uadis, <BR>
cum puer, incautis nimium temerarius annis, <BR>
&nbsp;&nbsp;&nbsp;&nbsp;altius egit iter, deseruitque patrem. <BR>
uincla labant, et cera deo propiore liquescit, <BR>
&nbsp;&nbsp;&nbsp;&nbsp;nec tenues uentos brachia mota tenent.<BR>
territus a summo despexit in aequora caelo: <BR>
&nbsp;&nbsp;&nbsp;&nbsp;nox oculis pauido uenit oborta metu. <BR>
tabuerant cerae: nudos quatit ille lacertos, <BR>
&nbsp;&nbsp;&nbsp;&nbsp;et trepidat nec, quo sustineatur, habet.<BR>
decidit, atque cadens 'pater, o pater, auferor!' inquit, <BR>
&nbsp;&nbsp;&nbsp;&nbsp;clauserunt uirides ora loquentis aquae. <BR>
at pater infelix, nec iam pater, 'Icare!' clamat, <BR>
&nbsp;&nbsp;&nbsp;&nbsp;'Icare,' clamat 'ubi es, quoque sub axe uolas?<BR>
Icare' clamabat, pinnas aspexit in undis. <BR>
&nbsp;&nbsp;&nbsp;&nbsp;ossa tegit tellus: aequora nomen habent. <BR>
non potuit Minos hominis conpescere pinnas; <BR>
&nbsp;&nbsp;&nbsp;&nbsp;ipse deum uolucrem detinuisse paro. <BR>
fallitur, Haemonias siquis decurrit ad artes, <BR>
&nbsp;&nbsp;&nbsp;&nbsp;datque quod a teneri fronte reuellit equi.<BR>
non facient, ut uiuat amor, Medeides herbae <BR>
&nbsp;&nbsp;&nbsp;&nbsp;mixtaque cum magicis nenia Marsa sonis. <BR>
Phasias Aesoniden, Circe tenuisset Vlixem, <BR>
&nbsp;&nbsp;&nbsp;&nbsp;si modo seruari carmine posset amor. <BR>
nec data profuerint pallentia philtra puellis: <BR>
&nbsp;&nbsp;&nbsp;&nbsp;philtra nocent animis, uimque furoris habent. <BR>
sit procul omne nefas; ut ameris, amabilis esto: <BR>
&nbsp;&nbsp;&nbsp;&nbsp;quod tibi non facies solaue forma dabit: <BR>
sis licet antiquo Nireus adamatus Homero, <BR>
&nbsp;&nbsp;&nbsp;&nbsp;Naiadumque tener crimine raptus Hylas,<BR>
ut dominam teneas, nec te mirere relictum, <BR>
&nbsp;&nbsp;&nbsp;&nbsp;ingenii dotes corporis adde bonis.<BR>
forma bonum fragile est, quantumque accedit ad annos <BR>
&nbsp;&nbsp;&nbsp;&nbsp;fit minor, et spatio carpitur ipsa suo. <BR>
nec uiolae semper nec hiantia lilia florent, <BR>
&nbsp;&nbsp;&nbsp;&nbsp;et riget amissa spina relicta rosa. <BR>
et tibi iam uenient cani, formose, capilli, <BR>
&nbsp;&nbsp;&nbsp;&nbsp;iam uenient rugae, quae tibi corpus arent. <BR>
iam molire animum, qui duret, et adstrue formae: <BR>
&nbsp;&nbsp;&nbsp;&nbsp;solus ad extremos permanet ille rogos.<BR>
nec leuis ingenuas pectus coluisse per artes <BR>
&nbsp;&nbsp;&nbsp;&nbsp;cura sit et linguas edidicisse duas. <BR>
non formosus erat, sed erat facundus Vlixes, <BR>
&nbsp;&nbsp;&nbsp;&nbsp;et tamen aequoreas torsit amore deas. <BR>
a quotiens illum doluit properare Calypso, <BR>
&nbsp;&nbsp;&nbsp;&nbsp;remigioque aptas esse negauit aquas! <BR>
haec Troiae casus iterumque iterumque rogabat: <BR>
&nbsp;&nbsp;&nbsp;&nbsp;ille referre aliter saepe solebat idem. <BR>
litore constiterant: illic quoque pulchra Calypso <BR>
&nbsp;&nbsp;&nbsp;&nbsp;exigit Odrysii fata cruenta ducis.<BR>
ille leui uirga (uirgam nam forte tenebat) <BR>
&nbsp;&nbsp;&nbsp;&nbsp;quod rogat, in spisso litore pingit opus. <BR>
'haec' inquit 'Troia est' (muros in litore fecit): <BR>
&nbsp;&nbsp;&nbsp;&nbsp;'hic tibi sit Simois; haec mea castra puta. <BR>
campus erat' (campumque facit), 'quem caede Dolonis <BR>
&nbsp;&nbsp;&nbsp;&nbsp;sparsimus, Haemonios dum uigil optat equos. <BR>
illic Sithonii fuerant tentoria Rhesi: <BR>
&nbsp;&nbsp;&nbsp;&nbsp;hac ego sum captis nocte reuectus equis.' <BR>
pluraque pingebat, subitus cum Pergama fluctus <BR>
&nbsp;&nbsp;&nbsp;&nbsp;abstulit et Rhesi cum duce castra suo.<BR>
tum dea 'quas' inquit 'fidas tibi credis ituro, <BR>
&nbsp;&nbsp;&nbsp;&nbsp;perdiderint undae nomina quanta, uides?'<BR>
ergo age, fallaci timide confide figurae, <BR>
&nbsp;&nbsp;&nbsp;&nbsp;quisquis es, aut aliquid corpore pluris habe. <BR>
dextera praecipue capit indulgentia mentes; <BR>
&nbsp;&nbsp;&nbsp;&nbsp;asperitas odium saeuaque bella mouet. <BR>
odimus accipitrem, quia uiuit semper in armis, <BR>
&nbsp;&nbsp;&nbsp;&nbsp;et pauidum solitos in pecus ire lupos. <BR>
at caret insidiis hominum, quia mitis, hirundo, <BR>
&nbsp;&nbsp;&nbsp;&nbsp;quasque colat turres, Chaonis ales habet.<BR>
este procul, lites et amarae proelia linguae: <BR>
&nbsp;&nbsp;&nbsp;&nbsp;dulcibus est uerbis mollis alendus amor. <BR>
lite fugent nuptaeque uiros nuptasque mariti, <BR>
&nbsp;&nbsp;&nbsp;&nbsp;inque uicem credant res sibi semper agi; <BR>
hoc decet uxores; dos est uxoria lites: <BR>
&nbsp;&nbsp;&nbsp;&nbsp;audiat optatos semper amica sonos. <BR>
non legis iussu lectum uenistis in unum: <BR>
&nbsp;&nbsp;&nbsp;&nbsp;fungitur in uobis munere legis Amor. <BR>
blanditias molles auremque iuuantia uerba <BR>
&nbsp;&nbsp;&nbsp;&nbsp;adfer, ut aduentu laeta sit illa tuo.<BR>
non ego diuitibus uenio praeceptor amandi: <BR>
&nbsp;&nbsp;&nbsp;&nbsp;nil opus est illi, qui dabit, arte mea.<BR>
secum habet ingenium qui, cum libet, 'accipe' dicit; <BR>
&nbsp;&nbsp;&nbsp;&nbsp;cedimus, inuentis plus placet ille meis. <BR>
pauperibus uates ego sum, quia pauper amaui; <BR>
&nbsp;&nbsp;&nbsp;&nbsp;cum dare non possem munera, uerba dabam. <BR>
pauper amet caute, timeat maledicere pauper, <BR>
&nbsp;&nbsp;&nbsp;&nbsp;multaque diuitibus non patienda ferat. <BR>
me memini iratum dominae turbasse capillos;<BR>
&nbsp;&nbsp;&nbsp;&nbsp;haec mihi quam multos abstulit ira dies!<BR>
nec puto, nec sensi tunicam laniasse; sed ipsa <BR>
&nbsp;&nbsp;&nbsp;&nbsp;dixerat, et pretio est illa redempta meo.<BR>
at uos, si sapitis, uestri peccata magistri <BR>
&nbsp;&nbsp;&nbsp;&nbsp;effugite et culpae damna timete meae. <BR>
proelia cum Parthis, cum culta pax sit amica, <BR>
&nbsp;&nbsp;&nbsp;&nbsp;et iocus et causas quicquid amoris habet. <BR>
si nec blanda satis, nec erit tibi comis amanti, <BR>
&nbsp;&nbsp;&nbsp;&nbsp;perfer et obdura: postmodo mitis erit. <BR>
flectitur obsequio curuatus ab arbore ramus: <BR>
&nbsp;&nbsp;&nbsp;&nbsp;frangis, si uires experiare tuas.<BR>
obsequio tranantur aquae: nec uincere possis <BR>
&nbsp;&nbsp;&nbsp;&nbsp;flumina, si contra quam rapit unda nates. <BR>
obsequium tigresque domat Numidasque leones; <BR>
&nbsp;&nbsp;&nbsp;&nbsp;rustica paulatim taurus aratra subit. <BR>
quid fuit asperius Nonacrina Atalanta? <BR>
&nbsp;&nbsp;&nbsp;&nbsp;subcubuit meritis trux tamen illa uiri. <BR>
saepe suos casus nec mitia facta puellae <BR>
&nbsp;&nbsp;&nbsp;&nbsp;flesse sub arboribus Milaniona ferunt; <BR>
saepe tulit iusso fallacia retia collo, <BR>
&nbsp;&nbsp;&nbsp;&nbsp;saepe fera toruos cuspide fixit apros.&nbsp;&nbsp;&nbsp;&nbsp;<BR>
sensit et Hylaei contentum saucius arcum;<BR>
&nbsp;&nbsp;&nbsp;&nbsp;sed tamen hoc arcu notior alter erat. <BR>
non te Maenalias armatum scandere siluas<BR>
&nbsp;&nbsp;&nbsp;&nbsp;nec iubeo collo retia ferre tuo,<BR>
pectora nec missis iubeo praebere sagittis; <BR>
&nbsp;&nbsp;&nbsp;&nbsp;artis erunt cauto mollia iussa meae. <BR>
cede repugnanti: cedendo uictor abibis;<BR>
&nbsp;&nbsp;&nbsp;&nbsp;fac modo, quas partes illa iubebit, agas. <BR>
arguet, arguito; quicquid probat illa, probato; <BR>
&nbsp;&nbsp;&nbsp;&nbsp;quod dicet, dicas; quod negat illa, neges.<BR>
riserit, adride; si flebit, flere memento; <BR>
&nbsp;&nbsp;&nbsp;&nbsp;imponat leges uultibus illa tuis.<BR>
seu ludet, numerosque manu iactabit eburnos, <BR>
&nbsp;&nbsp;&nbsp;&nbsp;tu male iactato, tu male iacta dato;<BR>
seu iacies talos, uictam ne poena sequatur, <BR>
&nbsp;&nbsp;&nbsp;&nbsp;damnosi facito stent tibi saepe canes.<BR>
siue latrocinii sub imagine calculus ibit, <BR>
&nbsp;&nbsp;&nbsp;&nbsp;fac pereat uitreo miles ab hoste tuus. <BR>
ipse tene distenta suis umbracula uirgis, <BR>
&nbsp;&nbsp;&nbsp;&nbsp;ipse fac in turba, qua uenit illa, locum.<BR>
nec dubita tereti scamnum producere lecto, <BR>
&nbsp;&nbsp;&nbsp;&nbsp;et tenero soleam deme uel adde pedi. <BR>
saepe etiam dominae, quamuis horrebis et ipse, <BR>
&nbsp;&nbsp;&nbsp;&nbsp;algenti manus est calfacienda sinu. <BR>
nec tibi turpe puta (quamuis sit turpe, placebit)<BR>
&nbsp;&nbsp;&nbsp;&nbsp;ingenua speculum sustinuisse manu. <BR>
ille, fatigata praebendo monstra nouerca <BR>
&nbsp;&nbsp;&nbsp;&nbsp;qui meruit caelum, quod prior ipse tulit, <BR>
inter Ioniacas calathum tenuisse puellas <BR>
&nbsp;&nbsp;&nbsp;&nbsp;creditur, et lanas excoluisse rudes.<BR>
paruit imperio dominae Tirynthius heros: <BR>
&nbsp;&nbsp;&nbsp;&nbsp;i nunc et dubita ferre quod ille tulit. <BR>
iussus adesse foro, iussa maturius hora <BR>
&nbsp;&nbsp;&nbsp;&nbsp;fac semper uenias, nec nisi serus abi. <BR>
occurras aliquo, tibi dixerit: omnia differ, <BR>
&nbsp;&nbsp;&nbsp;&nbsp;curre, nec inceptum turba moretur iter. <BR>
nocte domum repetens epulis perfuncta redibit: <BR>
&nbsp;&nbsp;&nbsp;&nbsp;Tum quoque pro seruo, si uocat illa, ueni. <BR>
rure erit, et dicet uenias; Amor odit inertes: <BR>
&nbsp;&nbsp;&nbsp;&nbsp;si rota defuerit, tu pede carpe uiam.&nbsp;&nbsp;&nbsp;&nbsp;<BR>
nec graue te tempus sitiensque Canicula tardet<BR>
&nbsp;&nbsp;&nbsp;&nbsp;nec uia per iactas candida facta niues. <BR>
militiae species amor est: discedite, segnes;<BR>
&nbsp;&nbsp;&nbsp;&nbsp;non sunt haec timidis signa tuenda uiris. <BR>
nox et hiems longaeque uiae saeuique dolores <BR>
&nbsp;&nbsp;&nbsp;&nbsp;mollibus his castris et labor omnis inest. <BR>
saepe feres imbrem caelesti nube solutum, <BR>
&nbsp;&nbsp;&nbsp;&nbsp;frigidus et nuda saepe iacebis humo. <BR>
Cynthius Admeti uaccas pauisse Pheraei <BR>
&nbsp;&nbsp;&nbsp;&nbsp;fertur, et in parua delituisse casa.<BR>
quod Phoebum decuit, quem non decet? exue fastus, <BR>
&nbsp;&nbsp;&nbsp;&nbsp;curam mansuri quisquis amoris habes. <BR>
si tibi per tutum planumque negabitur ire<BR>
&nbsp;&nbsp;&nbsp;&nbsp;atque erit opposita ianua fulta sera, <BR>
at tu per praeceps tecto delabere aperto:<BR>
&nbsp;&nbsp;&nbsp;&nbsp;det quoque furtiuas alta fenestra uias. <BR>
laeta erit, et causam tibi se sciet esse pericli; <BR>
&nbsp;&nbsp;&nbsp;&nbsp;hoc dominae certi pignus amoris erit. <BR>
saepe tua poteras, Leandre, carere puella: <BR>
&nbsp;&nbsp;&nbsp;&nbsp;transnabas, animum nosset ut illa tuum.<BR>
nec pudor ancillas, ut quaeque erit ordine prima, <BR>
&nbsp;&nbsp;&nbsp;&nbsp;nec tibi sit seruos demeruisse pudor. <BR>
nomine quemque suo (nulla est iactura) saluta, <BR>
&nbsp;&nbsp;&nbsp;&nbsp;iunge tuis humiles ambitiose manus. <BR>
sed tamen et seruo (leuis est inpensa) roganti <BR>
&nbsp;&nbsp;&nbsp;&nbsp;porrige Fortunae munera parua die;<BR>
porrige et ancillae, qua poenas luce pependit <BR>
&nbsp;&nbsp;&nbsp;&nbsp;lusa maritali Gallica ueste manus.<BR>
fac plebem, mihi crede, tuam; sit semper in illa <BR>
&nbsp;&nbsp;&nbsp;&nbsp;ianitor et thalami qui iacet ante fores.<BR>
nec dominam iubeo pretioso munere dones: <BR>
&nbsp;&nbsp;&nbsp;&nbsp;parua, sed e paruis callidus apta dato. <BR>
dum bene diues ager, cum rami pondere nutant, <BR>
&nbsp;&nbsp;&nbsp;&nbsp;adferat in calatho rustica dona puer. <BR>
rure suburbano poteris tibi dicere missa, <BR>
&nbsp;&nbsp;&nbsp;&nbsp;illa uel in Sacra sint licet empta Via. <BR>
adferat aut uuas aut, quas Amaryllis amabat,<BR>
&nbsp;&nbsp;&nbsp;&nbsp;at nunc castaneas non amat illa nuces. <BR>
quin etiam turdoque licet missaque columba <BR>
&nbsp;&nbsp;&nbsp;&nbsp;te memorem dominae testificere tuae.<BR>
turpiter his emitur spes mortis et orba senectus. <BR>
&nbsp;&nbsp;&nbsp;&nbsp;a, pereant, per quos munera crimen habent! <BR>
quid tibi praecipiam teneros quoque mittere uersus? <BR>
&nbsp;&nbsp;&nbsp;&nbsp;ei mihi, non multum carmen honoris habet. <BR>
carmina laudantur, sed munera magna petuntur: <BR>
&nbsp;&nbsp;&nbsp;&nbsp;dummodo sit diues, barbarus ipse placet. <BR>
aurea sunt uere nunc saecula: plurimus auro <BR>
&nbsp;&nbsp;&nbsp;&nbsp;uenit honos: auro conciliatur amor. <BR>
ipse licet uenias Musis comitatus, Homere, <BR>
&nbsp;&nbsp;&nbsp;&nbsp;si nihil attuleris, ibis, Homere, foras.<BR>
sunt tamen et doctae, rarissima turba, puellae; <BR>
&nbsp;&nbsp;&nbsp;&nbsp;altera non doctae turba, sed esse uolunt. <BR>
utraque laudetur per carmina: carmina lector <BR>
&nbsp;&nbsp;&nbsp;&nbsp;commendet dulci qualiacumque sono.<BR>
his ergo aut illis uigilatum carmen in ipsas <BR>
&nbsp;&nbsp;&nbsp;&nbsp;forsitan exigui muneris instar erit.<BR>
at quod eris per te facturus, et utile credis, <BR>
&nbsp;&nbsp;&nbsp;&nbsp;id tua te facito semper amica roget. <BR>
libertas alicui fuerit promissa tuorum: <BR>
&nbsp;&nbsp;&nbsp;&nbsp;hanc tamen a domina fac petat ille tua.&nbsp;&nbsp;&nbsp;&nbsp;<BR>
si poenam seruo, si uincula saeua remittis, <BR>
&nbsp;&nbsp;&nbsp;&nbsp;quod facturus eras, debeat illa tibi: <BR>
utilitas tua sit, titulus donetur amicae: <BR>
&nbsp;&nbsp;&nbsp;&nbsp;perde nihil, partes illa potentis agat. <BR>
sed te, cuicumque est retinendae cura puellae, <BR>
&nbsp;&nbsp;&nbsp;&nbsp;attonitum forma fac putet esse sua. <BR>
siue erit in Tyriis, Tyrios laudabis amictus;<BR>
&nbsp;&nbsp;&nbsp;&nbsp;siue erit in Cois, Coa decere puta. <BR>
aurata est: ipso tibi sit pretiosior auro; <BR>
&nbsp;&nbsp;&nbsp;&nbsp;gausapa si sumpsit, gausapa sumpta proba.<BR>
astiterit tunicata, 'moues incendia' clama, <BR>
&nbsp;&nbsp;&nbsp;&nbsp;sed timida, caueat frigora, uoce roga. <BR>
conpositum discrimen erit: discrimina lauda;<BR>
&nbsp;&nbsp;&nbsp;&nbsp;torserit igne comam: torte capille, place. <BR>
brachia saltantis, uocem mirare canentis, <BR>
&nbsp;&nbsp;&nbsp;&nbsp;et, quod desierit, uerba querentis habe. <BR>
ipsos concubitus, ipsum uenerere licebit <BR>
&nbsp;&nbsp;&nbsp;&nbsp;quod iuuat et &Yacute; quaedam gaudia noctis habe &Yacute;. <BR>
ut fuerit torua uiolentior illa Medusa, <BR>
&nbsp;&nbsp;&nbsp;&nbsp;fiet amatori lenis et aequa suo.<BR>
tantum, ne pateas uerbis simulator in illis, <BR>
&nbsp;&nbsp;&nbsp;&nbsp;effice, nec uultu destrue dicta tuo. <BR>
si latet, ars prodest; adfert deprensa pudorem<BR>
&nbsp;&nbsp;&nbsp;&nbsp;atque adimit merito tempus in omne fidem. <BR>
saepe sub autumnum, cum formosissimus annus<BR>
&nbsp;&nbsp;&nbsp;&nbsp;plenaque purpureo subrubet uua mero, <BR>
cum modo frigoribus premimur, modo soluimur aestu, <BR>
&nbsp;&nbsp;&nbsp;&nbsp;aere non certo, corpora languor habet.<BR>
illa quidem ualeat, sed si male firma cubarit<BR>
&nbsp;&nbsp;&nbsp;&nbsp;et uitium caeli senserit aegra sui,<BR>
tunc amor et pietas tua sit manifesta puellae;<BR>
&nbsp;&nbsp;&nbsp;&nbsp;tum sere, quod plena postmodo falce metas. <BR>
nec tibi morosi ueniant fastidia morbi, <BR>
&nbsp;&nbsp;&nbsp;&nbsp;perque tuas fiant, quae sinet ipsa, manus,<BR>
et uideat flentem, nec taedeat oscula ferre, <BR>
&nbsp;&nbsp;&nbsp;&nbsp;et sicco lacrimas conbibat ore tuas. <BR>
multa uoue, sed cuncta palam, quotiesque libebit, <BR>
&nbsp;&nbsp;&nbsp;&nbsp;quae referas illi, somnia laeta uide. <BR>
et ueniat, quae lustret anus lectumque locumque, <BR>
&nbsp;&nbsp;&nbsp;&nbsp;praeferat et tremula sulphur et oua manu.<BR>
omnibus his inerunt gratae uestigia curae;<BR>
&nbsp;&nbsp;&nbsp;&nbsp;in tabulas multis haec uia fecit iter. <BR>
nec tamen officiis odium quaeratur ab aegra;<BR>
&nbsp;&nbsp;&nbsp;&nbsp;sit suus in blanda sedulitate modus: <BR>
neue cibo prohibe, nec amari pocula suci <BR>
&nbsp;&nbsp;&nbsp;&nbsp;porrige; riualis misceat illa tuus. <BR>
Sed non cui dederas a litore carbasa uento<BR>
&nbsp;&nbsp;&nbsp;&nbsp;utendum, medio cum potiere freto. <BR>
dum nouus errat amor, uires sibi colligat usu;<BR>
&nbsp;&nbsp;&nbsp;&nbsp;si bene nutrieris, tempore firmus erit.<BR>
quem taurum metuis, uitulum mulcere solebas;<BR>
&nbsp;&nbsp;&nbsp;&nbsp;sub qua nunc recubas arbore, uirga fuit;<BR>
nascitur exiguus, sed opes adquirit eundo, <BR>
&nbsp;&nbsp;&nbsp;&nbsp;quaque uenit, multas accipit amnis aquas. <BR>
fac tibi consuescat: nil adsuetudine maius,<BR>
&nbsp;&nbsp;&nbsp;&nbsp;quam tu dum capias, taedia nulla fuge. <BR>
te semper uideat, tibi semper praebeat aures,<BR>
&nbsp;&nbsp;&nbsp;&nbsp;exhibeat uultus noxque diesque tuos.<BR>
cum tibi maior erit fiducia, posse requiri, <BR>
&nbsp;&nbsp;&nbsp;&nbsp;cum procul absenti cura futurus eris,<BR>
da requiem: requietus ager bene credita reddit, <BR>
&nbsp;&nbsp;&nbsp;&nbsp;terraque caelestes arida sorbet aquas. <BR>
Phyllida Demophoon praesens moderatius ussit: <BR>
&nbsp;&nbsp;&nbsp;&nbsp;exarsit uelis acrius illa datis. <BR>
Penelopen absens sollers torquebat Vlixes; <BR>
&nbsp;&nbsp;&nbsp;&nbsp;Phylacides aberat, Laodamia, tuus. <BR>
sed mora tuta breuis: lentescunt tempore curae<BR>
&nbsp;&nbsp;&nbsp;&nbsp;uanescitque absens et nouus intrat amor:<BR>
dum Menelaus abest, Helene, ne sola iaceret, <BR>
&nbsp;&nbsp;&nbsp;&nbsp;hospitis est tepido nocte recepta sinu.<BR>
quis stupor hic, Menelae, fuit? tu solus abibas, <BR>
&nbsp;&nbsp;&nbsp;&nbsp;isdem sub tectis hospes et uxor erant. <BR>
accipitri timidas credis, furiose, columbas? <BR>
&nbsp;&nbsp;&nbsp;&nbsp;plenum montano credis ouile lupo? <BR>
nil Helene peccat, nihil hic committit adulter: <BR>
&nbsp;&nbsp;&nbsp;&nbsp;quod tu, quod faceret quilibet, ille facit. <BR>
cogis adulterium dando tempusque locumque; <BR>
&nbsp;&nbsp;&nbsp;&nbsp;quid nisi consilio est usa puella tuo? <BR>
quid faciat? uir abest, et adest non rusticus hospes, <BR>
&nbsp;&nbsp;&nbsp;&nbsp;et timet in uacuo sola cubare toro.<BR>
uiderit Atrides; Helenen ego crimine soluo: <BR>
&nbsp;&nbsp;&nbsp;&nbsp;usa est humani commoditate uiri. <BR>
sed neque fuluus aper media tam saeuus in ira est, <BR>
&nbsp;&nbsp;&nbsp;&nbsp;fulmineo rabidos cum rotat ore canes, <BR>
nec lea, cum catulis lactentibus ubera praebet, <BR>
&nbsp;&nbsp;&nbsp;&nbsp;nec breuis ignaro uipera laesa pede, <BR>
femina quam socii deprensa paelice lecti: <BR>
&nbsp;&nbsp;&nbsp;&nbsp;ardet et in uultu pignora mentis habet.<BR>
in ferrum flammasque ruit, positoque decore <BR>
&nbsp;&nbsp;&nbsp;&nbsp;fertur, ut Aonii cornibus icta dei.<BR>
coniugis admissum uiolataque iura marita est <BR>
&nbsp;&nbsp;&nbsp;&nbsp;barbara per natos Phasias ulta suos. <BR>
altera dira parens haec est, quam cernis, hirundo: <BR>
&nbsp;&nbsp;&nbsp;&nbsp;aspice, signatum sanguine pectus habet. <BR>
hoc bene compositos, hoc firmos soluit amores; <BR>
&nbsp;&nbsp;&nbsp;&nbsp;crimina sunt cautis ista timenda uiris. <BR>
nec mea uos uni damnat censura puellae: <BR>
&nbsp;&nbsp;&nbsp;&nbsp;di melius! uix hoc nupta tenere potest. <BR>
ludite, sed furto celetur culpa modesto;<BR>
&nbsp;&nbsp;&nbsp;&nbsp;gloria peccati nulla petenda sui est.<BR>
nec dederis munus, cognosse quod altera possit, <BR>
&nbsp;&nbsp;&nbsp;&nbsp;nec sint nequitiae tempora certa tuae,<BR>
et, ne te capiat latebris sibi femina notis, <BR>
&nbsp;&nbsp;&nbsp;&nbsp;non uno est omnis conuenienda loco,<BR>
et, quotiens scribes, totas prius ipse tabellas <BR>
&nbsp;&nbsp;&nbsp;&nbsp;inspice: plus multae, quam sibi missa, legunt. <BR>
laesa Venus iusta arma mouet telumque remittit<BR>
&nbsp;&nbsp;&nbsp;&nbsp;et, modo quod questa est, ipse querare facit. <BR>
dum fuit Atrides una contentus, et illa <BR>
&nbsp;&nbsp;&nbsp;&nbsp;casta fuit; uitio est improba facta uiri.<BR>
audierat laurumque manu uittasque ferentem <BR>
&nbsp;&nbsp;&nbsp;&nbsp;pro nata Chrysen non ualuisse sua;<BR>
audierat, Lyrnesi, tuos, abducta, dolores<BR>
&nbsp;&nbsp;&nbsp;&nbsp;bellaque per turpis longius isse moras.<BR>
haec tamen audierat; Priameida uiderat ipsa: <BR>
&nbsp;&nbsp;&nbsp;&nbsp;uictor erat praedae praeda pudenda suae. <BR>
inde Thyestiaden animo thalamoque recepit<BR>
&nbsp;&nbsp;&nbsp;&nbsp;et male peccantem Tyndaris ulta uirum. <BR>
quae bene celaris, si qua tamen acta patebunt, <BR>
&nbsp;&nbsp;&nbsp;&nbsp;illa licet pateant, tu tamen usque nega.<BR>
tum neque subiectus, solito nec blandior esto: <BR>
&nbsp;&nbsp;&nbsp;&nbsp;haec animi multum signa nocentis habent.<BR>
sed lateri ne parce tuo: pax omnis in uno est; <BR>
&nbsp;&nbsp;&nbsp;&nbsp;concubitu prior est infitianda Venus. <BR>
sunt, qui praecipiant herbas, satureia, nocentes <BR>
&nbsp;&nbsp;&nbsp;&nbsp;sumere; iudiciis ista uenena meis.<BR>
aut piper urticae mordacis semine miscent<BR>
&nbsp;&nbsp;&nbsp;&nbsp;tritaque in annoso flaua pyrethra mero; <BR>
sed dea non patitur sic ad sua gaudia cogi, <BR>
&nbsp;&nbsp;&nbsp;&nbsp;colle sub umbroso quam tenet altus Eryx.<BR>
candidus, Alcathoi qui mittitur urbe Pelasga, <BR>
&nbsp;&nbsp;&nbsp;&nbsp;bulbus et, ex horto quae uenit, herba salax <BR>
ouaque sumantur, sumantur Hymettia mella<BR>
&nbsp;&nbsp;&nbsp;&nbsp;quasque tulit folio pinus acuta nuces. <BR>
docta, quid ad magicas, Erato, deuerteris artes? <BR>
&nbsp;&nbsp;&nbsp;&nbsp;interior curru meta terenda meo est. <BR>
qui modo celabas monitu tua crimina nostro, <BR>
&nbsp;&nbsp;&nbsp;&nbsp;flecte iter, et monitu detege furta meo. <BR>
nec leuitas culpanda mea est: non semper eodem<BR>
&nbsp;&nbsp;&nbsp;&nbsp;impositos uento panda carina uehit.<BR>
nam modo Threicio Borea, modo currimus Euro;<BR>
&nbsp;&nbsp;&nbsp;&nbsp;saepe tument Zephyro lintea, saepe Noto.<BR>
aspice, ut in curru modo det fluitantia rector <BR>
&nbsp;&nbsp;&nbsp;&nbsp;lora, modo admissos arte retentet equos. <BR>
sunt quibus ingrate timida indulgentia seruit<BR>
&nbsp;&nbsp;&nbsp;&nbsp;et, si nulla subest aemula, languet amor. <BR>
luxuriant animi rebus plerumque secundis, <BR>
&nbsp;&nbsp;&nbsp;&nbsp;nec facile est aequa commoda mente pati. <BR>
ut leuis absumptis paulatim uiribus ignis <BR>
&nbsp;&nbsp;&nbsp;&nbsp;ipse latet, summo canet in igne cinis,<BR>
sed tamen extinctas admoto sulphure flammas <BR>
&nbsp;&nbsp;&nbsp;&nbsp;inuenit, et lumen, quod fuit ante, redit: <BR>
sic, ubi pigra situ securaque pectora torpent, <BR>
&nbsp;&nbsp;&nbsp;&nbsp;acribus est stimulis eliciendus amor. <BR>
fac timeat de te tepidamque recalface mentem: <BR>
&nbsp;&nbsp;&nbsp;&nbsp;palleat indicio criminis illa tui; <BR>
o quater et quotiens numero conprendere non est <BR>
&nbsp;&nbsp;&nbsp;&nbsp;felicem, de quo laesa puella dolet!<BR>
quae, simul inuitas crimen peruenit ad aures, <BR>
&nbsp;&nbsp;&nbsp;&nbsp;excidit, et miserae uoxque colorque fugit.<BR>
ille ego sim, cuius laniet furiosa capillos;<BR>
&nbsp;&nbsp;&nbsp;&nbsp;ille ego sim, teneras cui petat ungue genas, <BR>
quem uideat lacrimans, quem toruis spectet ocellis, <BR>
&nbsp;&nbsp;&nbsp;&nbsp;quo sine non possit uiuere, posse uelit. <BR>
si spatium quaeras, breue sit, quo laesa queratur, <BR>
&nbsp;&nbsp;&nbsp;&nbsp;ne lenta uires colligat ira mora.<BR>
candida iamdudum cingantur colla lacertis, <BR>
&nbsp;&nbsp;&nbsp;&nbsp;inque tuos flens est accipienda sinus;<BR>
oscula da flenti, Veneris da gaudia flenti, <BR>
&nbsp;&nbsp;&nbsp;&nbsp;pax erit; hoc uno soluitur ira modo.<BR>
cum bene saeuierit, cum certa uidebitur hostis, <BR>
&nbsp;&nbsp;&nbsp;&nbsp;tum pete concubitus foedera, mitis erit. <BR>
illic depositis habitat Concordia telis,<BR>
&nbsp;&nbsp;&nbsp;&nbsp;illo, crede mihi, Gratia nata loco est.<BR>
quae modo pugnarunt, iungunt sua rostra columbae, <BR>
&nbsp;&nbsp;&nbsp;&nbsp;quarum blanditias uerbaque murmur habet. <BR>
prima fuit rerum confusa sine ordine moles, <BR>
&nbsp;&nbsp;&nbsp;&nbsp;unaque erat facies sidera, terra, fretum; <BR>
mox caelum impositum terris, humus aequore cincta est <BR>
&nbsp;&nbsp;&nbsp;&nbsp;inque suas partes cessit inane chaos;<BR>
silua feras, uolucres aer accepit habendas;<BR>
&nbsp;&nbsp;&nbsp;&nbsp;in liquida, pisces, delituistis aqua. <BR>
tum genus humanum solis errabat in agris<BR>
&nbsp;&nbsp;&nbsp;&nbsp;idque merae uires et rude corpus erat; <BR>
silua domus fuerat, cibus herba, cubilia frondes: <BR>
&nbsp;&nbsp;&nbsp;&nbsp;iamque diu nulli cognitus alter erat. <BR>
blanda truces animos fertur mollisse uoluptas: <BR>
&nbsp;&nbsp;&nbsp;&nbsp;constiterant uno femina uirque loco.<BR>
quid facerent, ipsi nullo didicere magistro;<BR>
&nbsp;&nbsp;&nbsp;&nbsp;arte Venus nulla dulce peregit opus.<BR>
ales habet, quod amet; cum quo sua gaudia iungat, <BR>
&nbsp;&nbsp;&nbsp;&nbsp;inuenit in media femina piscis aqua; <BR>
cerua parem sequitur, serpens serpente tenetur;<BR>
&nbsp;&nbsp;&nbsp;&nbsp;haeret adulterio cum cane nexa canis; <BR>
laeta salitur ouis: tauro quoque laeta iuuenca est;<BR>
&nbsp;&nbsp;&nbsp;&nbsp;sustinet inmundum sima capella marem.<BR>
in furias agitantur equae, spatioque remota <BR>
&nbsp;&nbsp;&nbsp;&nbsp;per loca diuiduos amne sequuntur equos. <BR>
ergo age et iratae medicamina fortia praebe;<BR>
&nbsp;&nbsp;&nbsp;&nbsp;illa feri requiem sola doloris habent,<BR>
illa Machaonios superant medicamina sucos;<BR>
&nbsp;&nbsp;&nbsp;&nbsp;his, ubi peccaris, restituendus eris. <BR>
haec ego cum canerem, subito manifestus Apollo <BR>
&nbsp;&nbsp;&nbsp;&nbsp;mouit inauratae pollice fila lyrae.<BR>
in manibus laurus, sacris inducta capillis <BR>
&nbsp;&nbsp;&nbsp;&nbsp;laurus erat; uates ille uidendus adit. <BR>
is mihi 'lasciui' dixit 'praeceptor Amoris, <BR>
&nbsp;&nbsp;&nbsp;&nbsp;duc, age, discipulos ad mea templa tuos, <BR>
est ubi diuersum fama celebrata per orbem <BR>
&nbsp;&nbsp;&nbsp;&nbsp;littera, cognosci quae sibi quemque iubet.<BR>
qui sibi notus erit, solus sapienter amabit, <BR>
&nbsp;&nbsp;&nbsp;&nbsp;atque opus ad uires exiget omne suas. <BR>
cui faciem natura dedit, spectetur ab illa;<BR>
&nbsp;&nbsp;&nbsp;&nbsp;cui color est, umero saepe patente cubet;<BR>
qui sermone placet, taciturna silentia uitet;<BR>
&nbsp;&nbsp;&nbsp;&nbsp;qui canit arte, canat; qui bibit arte, bibat. <BR>
sed neque declament medio sermone diserti, <BR>
&nbsp;&nbsp;&nbsp;&nbsp;nec sua non sanus scripta poeta legat!' <BR>
sic monuit Phoebus: Phoebo parete monenti; <BR>
&nbsp;&nbsp;&nbsp;&nbsp;certa dei sacro est huius in ore fides.<BR>
ad propiora uocor. quisquis sapienter amabit,<BR>
&nbsp;&nbsp;&nbsp;&nbsp;uincet et e nostra, quod petet, arte feret. <BR>
credita non semper sulci cum fenere reddunt, <BR>
&nbsp;&nbsp;&nbsp;&nbsp;nec semper dubias adiuuat aura rates; <BR>
quod iuuat, exiguum, plus est, quod laedat amantes:<BR>
&nbsp;&nbsp;&nbsp;&nbsp;proponant animo multa ferenda suo. <BR>
quot lepores in Atho, quot apes pascuntur in Hybla, <BR>
&nbsp;&nbsp;&nbsp;&nbsp;caerula quot bacas Palladis arbor habet, <BR>
litore quot conchae, tot sunt in amore dolores; <BR>
&nbsp;&nbsp;&nbsp;&nbsp;quae patimur, multo spicula felle madent.<BR>
dicta erit isse foras: intus fortasse uidebis: <BR>
&nbsp;&nbsp;&nbsp;&nbsp;isse foras, et te falsa uidere puta. <BR>
clausa tibi fuerit promissa ianua nocte: <BR>
&nbsp;&nbsp;&nbsp;&nbsp;perfer et inmunda ponere corpus humo.<BR>
forsitan et uultu mendax ancilla superbo <BR>
&nbsp;&nbsp;&nbsp;&nbsp;dicet 'quid nostras obsidet iste fores?' <BR>
postibus et durae supplex blandire puellae<BR>
&nbsp;&nbsp;&nbsp;&nbsp;et capiti demptas in fore pone rosas. <BR>
cum uolet, accedes: cum te uitabit, abibis; <BR>
&nbsp;&nbsp;&nbsp;&nbsp;dedecet ingenuos taedia ferre sui.<BR>
'effugere hunc non est' quare tibi possit amica <BR>
&nbsp;&nbsp;&nbsp;&nbsp;dicere? non omni tempore sensus obest. <BR>
nec maledicta puta, nec uerbera ferre puellae <BR>
&nbsp;&nbsp;&nbsp;&nbsp;turpe nec ad teneros oscula ferre pedes. <BR>
quid moror in paruis? animus maioribus instat; <BR>
&nbsp;&nbsp;&nbsp;&nbsp;magna canam: toto pectore, uulgus, ades. <BR>
ardua molimur, sed nulla, nisi ardua, uirtus: <BR>
&nbsp;&nbsp;&nbsp;&nbsp;difficilis nostra poscitur arte labor. <BR>
riualem patienter habe: uictoria tecum <BR>
&nbsp;&nbsp;&nbsp;&nbsp;stabit: eris magni uictor in arce Iouis.<BR>
haec tibi non hominem, sed quercus crede Pelasgas <BR>
&nbsp;&nbsp;&nbsp;&nbsp;dicere: nil istis ars mea maius habet. <BR>
innuet illa: feras; scribet: ne tange tabellas;<BR>
&nbsp;&nbsp;&nbsp;&nbsp;unde uolet, ueniat; quoque libebit, eat. <BR>
hoc in legitima praestant uxore mariti, <BR>
&nbsp;&nbsp;&nbsp;&nbsp;cum, tener, ad partes tu quoque, Somne, uenis. <BR>
hac ego, confiteor, non sum perfectus in arte; <BR>
&nbsp;&nbsp;&nbsp;&nbsp;quid faciam? monitis sum minor ipse meis. <BR>
mene palam nostrae det quisquam signa puellae<BR>
&nbsp;&nbsp;&nbsp;&nbsp;et patiar nec me quo libet ira ferat?<BR>
oscula uir dederat, memini, suus; oscula questus <BR>
&nbsp;&nbsp;&nbsp;&nbsp;sum data; barbaria noster abundat amor.<BR>
non semel hoc uitium nocuit mihi; doctior ille, <BR>
&nbsp;&nbsp;&nbsp;&nbsp;quo ueniunt alii conciliante uiri. <BR>
sed melius nescisse fuit: sine furta tegantur, <BR>
&nbsp;&nbsp;&nbsp;&nbsp;ne fugiat ficto fassus ab ore pudor. <BR>
quo magis, o iuuenes, deprendere parcite uestras;<BR>
&nbsp;&nbsp;&nbsp;&nbsp;peccent, peccantes uerba dedisse putent. <BR>
crescit amor prensis: ubi par fortuna duorum est, <BR>
&nbsp;&nbsp;&nbsp;&nbsp;in causa damni perstat uterque sui.<BR>
fabula narratur toto notissima caelo, <BR>
&nbsp;&nbsp;&nbsp;&nbsp;Mulciberis capti Marsque Venusque dolis. <BR>
Mars pater, insano Veneris turbatus amore<BR>
&nbsp;&nbsp;&nbsp;&nbsp;de duce terribili factus amator erat. <BR>
nec Venus oranti (neque enim dea mollior ulla est) <BR>
&nbsp;&nbsp;&nbsp;&nbsp;rustica Gradiuo difficilisque fuit. <BR>
a, quotiens lasciua pedes risisse mariti <BR>
&nbsp;&nbsp;&nbsp;&nbsp;dicitur, et duras igne uel arte manus!<BR>
Marte palam simul est Vulcanum imitata, decebat, <BR>
&nbsp;&nbsp;&nbsp;&nbsp;multaque cum forma gratia mixta fuit.<BR>
sed bene concubitus primos celare solebant. <BR>
&nbsp;&nbsp;&nbsp;&nbsp;plena uerecundi culpa pudoris erat. <BR>
indicio Solis (quis Solem fallere possit?) <BR>
&nbsp;&nbsp;&nbsp;&nbsp;cognita Vulcano coniugis acta suae. <BR>
(quam mala, Sol, exempla moues! pete munus ab ipsa <BR>
&nbsp;&nbsp;&nbsp;&nbsp;et tibi, si taceas, quod dare possit, habet.) <BR>
Mulciber obscuros lectum circaque superque <BR>
&nbsp;&nbsp;&nbsp;&nbsp;disponit laqueos: lumina fallit opus. <BR>
fingit iter Lemnon; ueniunt ad foedus amantes;<BR>
&nbsp;&nbsp;&nbsp;&nbsp;impliciti laqueis nudus uterque iacent.<BR>
conuocat ille deos; praebent spectacula capti;<BR>
&nbsp;&nbsp;&nbsp;&nbsp;uix lacrimas Venerem continuisse putant. <BR>
non uultus texisse suos, non denique possunt <BR>
&nbsp;&nbsp;&nbsp;&nbsp;partibus obscenis opposuisse manus.<BR>
hic aliquis ridens 'in me, fortissime Mauors, <BR>
&nbsp;&nbsp;&nbsp;&nbsp;si tibi sunt oneri, uincula transfer!' ait. <BR>
uix precibus, Neptune, tuis captiua resoluit <BR>
&nbsp;&nbsp;&nbsp;&nbsp;corpora; Mars Thracen occupat, illa Paphon. <BR>
hoc tibi pro facto, Vulcane, quod ante tegebant, <BR>
&nbsp;&nbsp;&nbsp;&nbsp;liberius faciunt, ut pudor omnis abest.<BR>
saepe tamen demens stulte fecisse fateris, <BR>
&nbsp;&nbsp;&nbsp;&nbsp;teque ferunt artis paenituisse tuae. <BR>
hoc uetiti uos este; uetat deprensa Dione <BR>
&nbsp;&nbsp;&nbsp;&nbsp;insidias illas, quas tulit ipsa, dare. <BR>
nec uos riuali laqueos disponite, nec uos <BR>
&nbsp;&nbsp;&nbsp;&nbsp;excipite arcana uerba notata manu. <BR>
ista uiri captent, si iam captanda putabunt, <BR>
&nbsp;&nbsp;&nbsp;&nbsp;quos faciet iustos ignis et unda uiros. <BR>
en, iterum testor: nihil hic, nisi lege remissum <BR>
&nbsp;&nbsp;&nbsp;&nbsp;luditur; in nostris instita nulla iocis.<BR>
quis Cereris ritus ausit uulgare profanis<BR>
&nbsp;&nbsp;&nbsp;&nbsp;magnaque Threicia sacra reperta Samo? <BR>
exigua est uirtus praestare silentia rebus;<BR>
&nbsp;&nbsp;&nbsp;&nbsp;at contra grauis est culpa tacenda loqui. <BR>
o bene, quod frustra captatis arbore pomis <BR>
&nbsp;&nbsp;&nbsp;&nbsp;garrulus in media Tantalus aret aqua! <BR>
praecipue Cytherea iubet sua sacra taceri;<BR>
&nbsp;&nbsp;&nbsp;&nbsp;admoneo, ueniat nequis ad illa loquax. <BR>
condita si non sunt Veneris mysteria cistis, <BR>
&nbsp;&nbsp;&nbsp;&nbsp;nec caua uesanis ictibus aera sonant,<BR>
at tamen inter nos medio uersantur in usu,<BR>
&nbsp;&nbsp;&nbsp;&nbsp;sed sic, inter nos ut latuisse uelint.<BR>
ipsa Venus pubem, quotiens uelamina ponit, <BR>
&nbsp;&nbsp;&nbsp;&nbsp;protegitur laeua semireducta manu. <BR>
in medio passimque coit pecus: hoc quoque uiso <BR>
&nbsp;&nbsp;&nbsp;&nbsp;auertit uultus nempe puella suos. <BR>
conueniunt thalami furtis et ianua nostris<BR>
&nbsp;&nbsp;&nbsp;&nbsp;parsque sub iniecta ueste pudenda latet,<BR>
et, si non tenebras, ad quiddam nubis opacae <BR>
&nbsp;&nbsp;&nbsp;&nbsp;quaerimus, atque aliquid luce patente minus.<BR>
tunc quoque, cum solem nondum prohibebat et imbrem <BR>
&nbsp;&nbsp;&nbsp;&nbsp;tegula sed quercus tecta cibumque dabat, <BR>
in nemore atque antris, non sub Ioue, iuncta uoluptas:<BR>
&nbsp;&nbsp;&nbsp;&nbsp;tanta rudi populo cura pudoris erat. <BR>
at nunc nocturnis titulos inponimus actis, <BR>
&nbsp;&nbsp;&nbsp;&nbsp;atque emitur magno nil, nisi posse loqui.<BR>
scilicet excuties omnes, ubi quaeque, puellas, <BR>
&nbsp;&nbsp;&nbsp;&nbsp;cuilibet ut dicas 'haec quoque nostra fuit'? <BR>
nec desint, quas tu digitis ostendere possis? <BR>
&nbsp;&nbsp;&nbsp;&nbsp;ut quamque adtigeris, fabula turpis erit?<BR>
parua queror: fingunt quidam, quae uera negarent, <BR>
&nbsp;&nbsp;&nbsp;&nbsp;et nulli non se concubuisse ferunt. <BR>
corpora si nequeunt, quae possunt, nomina tangunt, <BR>
&nbsp;&nbsp;&nbsp;&nbsp;famaque non tacto corpore crimen habet. <BR>
i nunc, claude fores, custos odiose puellae, <BR>
&nbsp;&nbsp;&nbsp;&nbsp;et centum duris postibus obde seras:<BR>
quid tuti superest, cum nominis extat adulter<BR>
&nbsp;&nbsp;&nbsp;&nbsp;et credi quod non contigit esse, cupit? <BR>
nos etiam ueros parce profitemur amores, <BR>
&nbsp;&nbsp;&nbsp;&nbsp;Tectaque sunt solida mystica furta fide.<BR>
parcite praecipue uitia exprobrare puellis, <BR>
&nbsp;&nbsp;&nbsp;&nbsp;utile quae multis dissimulasse fuit. <BR>
nec suus Andromedae color est obiectus ab illo, <BR>
&nbsp;&nbsp;&nbsp;&nbsp;mobilis in gemino cui pede pinna fuit. <BR>
omnibus Andromache uisa est spatiosior aequo,<BR>
&nbsp;&nbsp;&nbsp;&nbsp;unus, qui modicam diceret, Hector erat. <BR>
quod male fers, adsuesce: feres bene: multa uetustus <BR>
&nbsp;&nbsp;&nbsp;&nbsp;leniet, incipiens omnia sentit amor. <BR>
dum nouus in uiridi coalescit cortice ramus, <BR>
&nbsp;&nbsp;&nbsp;&nbsp;concutiat tenerum quaelibet aura, cadet.<BR>
mox eadem uentis, spatio durata, resistet, <BR>
&nbsp;&nbsp;&nbsp;&nbsp;firmaque adoptiuas arbor habebit opes. <BR>
eximit ipsa dies omnes e corpore mendas, <BR>
&nbsp;&nbsp;&nbsp;&nbsp;quodque fuit uitium, desinit esse mora. <BR>
ferre nouae nares taurorum terga recusant: <BR>
&nbsp;&nbsp;&nbsp;&nbsp;adsiduo domitas tempore fallit odor. <BR>
nominibus mollire licet mala: 'fusca' uocetur, <BR>
&nbsp;&nbsp;&nbsp;&nbsp;nigrior Illyrica cui pice sanguis erit;<BR>
si straba, sit 'Veneri similis'; si raua, 'Mineruae';<BR>
&nbsp;&nbsp;&nbsp;&nbsp;sit 'gracilis', macie quae male uiua sua est;<BR>
dic 'habilem', quaecumque breuis, quae turgida, 'plenam';<BR>
&nbsp;&nbsp;&nbsp;&nbsp;et lateat uitium proximitate boni. <BR>
nec quotus annus eat, nec quo sit nata require<BR>
&nbsp;&nbsp;&nbsp;&nbsp;consule, quae rigidus munera censor habet,<BR>
praecipue si flore caret, meliusque peractum <BR>
&nbsp;&nbsp;&nbsp;&nbsp;Tempus, et albentes iam legit illa comas. <BR>
utilis, o iuuenes, aut haec, aut serior aetas: <BR>
&nbsp;&nbsp;&nbsp;&nbsp;iste feret segetes, iste serendus ager. <BR>
[dum uires annique sinunt, tolerate labores: <BR>
&nbsp;&nbsp;&nbsp;&nbsp;iam ueniet tacito curua senecta pede.<BR>
aut mare remigiis, aut uomere findite terras<BR>
&nbsp;&nbsp;&nbsp;&nbsp;aut fera belligeras addite in arma manus, <BR>
aut latus et uires operamque adferte puellis: <BR>
&nbsp;&nbsp;&nbsp;&nbsp;hoc quoque militia est, hoc quoque quaerit opes.]<BR>
adde, quod est illis operum prudentia maior, <BR>
&nbsp;&nbsp;&nbsp;&nbsp;solus et, artifices qui facit, usus adest.<BR>
illae munditiis annorum damna rependunt<BR>
&nbsp;&nbsp;&nbsp;&nbsp;et faciunt cura, ne uideantur anus;<BR>
utque uelis, Venerem iungunt per mille figuras: <BR>
&nbsp;&nbsp;&nbsp;&nbsp;inuenit plures nulla tabella modos.&nbsp;<BR>
illis sentitur non inritata uoluptas: <BR>
&nbsp;&nbsp;&nbsp;&nbsp;quod iuuet, ex aequo femina uirque ferant. <BR>
odi concubitus, qui non utrumque resoluunt; <BR>
&nbsp;&nbsp;&nbsp;&nbsp;hoc est, cur pueri tangar amore minus. <BR>
odi quae praebet, quia sit praebere necesse, <BR>
&nbsp;&nbsp;&nbsp;&nbsp;siccaque de lana cogitat ipsa sua. <BR>
quae datur officio, non est mihi grata uoluptas: <BR>
&nbsp;&nbsp;&nbsp;&nbsp;officium faciat nulla puella mihi. <BR>
me uoces audire iuuat sua gaudia fassas, <BR>
&nbsp;&nbsp;&nbsp;&nbsp;quaeque morer meme sustineamque, roget.<BR>
aspiciam dominae uictos amentis ocellos;<BR>
&nbsp;&nbsp;&nbsp;&nbsp;langueat et tangi se uetet illa diu. <BR>
haec bona non primae tribuit natura iuuentae, <BR>
&nbsp;&nbsp;&nbsp;&nbsp;quae cito post septem lustra uenire solent. <BR>
qui properant, noua musta bibant; mihi fundat auitum <BR>
&nbsp;&nbsp;&nbsp;&nbsp;consulibus priscis condita testa merum. <BR>
nec platanus, nisi sera, potest obsistere Phoebo, <BR>
&nbsp;&nbsp;&nbsp;&nbsp;et laedunt nudos prata nouella pedes. <BR>
scilicet Hermionen Helenae praeponere posses, <BR>
&nbsp;&nbsp;&nbsp;&nbsp;et melior Gorge quam sua mater erat!<BR>
at Venerem quicumque uoles adtingere seram, <BR>
&nbsp;&nbsp;&nbsp;&nbsp;si modo duraris, praemia digna feres.<BR>
conscius, ecce, duos accepit lectus amantes: <BR>
&nbsp;&nbsp;&nbsp;&nbsp;ad thalami clausas, Musa, resiste fores. <BR>
sponte sua sine te celeberrima uerba loquentur, <BR>
&nbsp;&nbsp;&nbsp;&nbsp;nec manus in lecto laeua iacebit iners. <BR>
inuenient digiti, quod agant in partibus illis, <BR>
&nbsp;&nbsp;&nbsp;&nbsp;in quibus occulte spicula tingit Amor. <BR>
fecit in Andromache prius hoc fortissimus Hector<BR>
&nbsp;&nbsp;&nbsp;&nbsp;nec solum bellis utilis ille fuit.<BR>
fecit et in capta Lyrneside magnus Achilles, <BR>
&nbsp;&nbsp;&nbsp;&nbsp;cum premeret mollem lassus ab hoste torum. <BR>
illis te manibus tangi, Brisei, sinebas, <BR>
&nbsp;&nbsp;&nbsp;&nbsp;imbutae Phrygia quae nece semper erant. <BR>
an fuit hoc ipsum, quod te, lasciua, iuuaret, <BR>
&nbsp;&nbsp;&nbsp;&nbsp;ad tua uictrices membra uenire manus? <BR>
crede mihi, non est Veneris properanda uoluptas, <BR>
&nbsp;&nbsp;&nbsp;&nbsp;sed sensim tarda prolicienda mora. <BR>
cum loca reppereris, quae tangi femina gaudet, <BR>
&nbsp;&nbsp;&nbsp;&nbsp;non obstet, tangas quo minus illa, pudor.<BR>
aspicies oculos tremulo fulgore micantes, <BR>
&nbsp;&nbsp;&nbsp;&nbsp;ut sol a liquida saepe refulget aqua. <BR>
accedent questus, accedet amabile murmur, <BR>
&nbsp;&nbsp;&nbsp;&nbsp;et dulces gemitus aptaque uerba ioco. <BR>
sed neque tu dominam uelis maioribus usus <BR>
&nbsp;&nbsp;&nbsp;&nbsp;desere, nec cursus anteat illa tuos; <BR>
ad metam properate simul: tum plena uoluptas, <BR>
&nbsp;&nbsp;&nbsp;&nbsp;cum pariter uicti femina uirque iacent. <BR>
hic tibi uersandus tenor est, cum libera dantur <BR>
&nbsp;&nbsp;&nbsp;&nbsp;otia, furtiuum nec timor urget opus.<BR>
cum mora non tuta est, totis incumbere remis <BR>
&nbsp;&nbsp;&nbsp;&nbsp;utile et admisso subdere calcar equo. <BR>
Finis adest operi: palmam date, grata iuuentus, <BR>
&nbsp;&nbsp;&nbsp;&nbsp;sertaque odoratae myrtea ferte comae. <BR>
quantus apud Danaos Podalirius arte medendi, <BR>
&nbsp;&nbsp;&nbsp;&nbsp;Aeacides dextra, pectore Nestor erat,<BR>
quantus erat Calchas extis, Telamonius armis, <BR>
&nbsp;&nbsp;&nbsp;&nbsp;Automedon curru, tantus amator ego. <BR>
me uatem celebrate, uiri, mihi dicite laudes;<BR>
&nbsp;&nbsp;&nbsp;&nbsp;cantetur toto nomen in orbe meum.<BR>
arma dedi uobis: dederat Vulcanus Achilli; <BR>
&nbsp;&nbsp;&nbsp;&nbsp;uincite muneribus, uicit ut ille, datis. <BR>
sed quicumque meo superarit Amazona ferro, <BR>
&nbsp;&nbsp;&nbsp;&nbsp;inscribat spoliis 'Naso magister erat'. <BR>
ecce, rogant tenerae, sibi dem praecepta, puellae: <BR>
&nbsp;&nbsp;&nbsp;&nbsp;uos eritis chartae proxima cura meae!</P>
<HR>
<CENTER>
<A HREF="lbool60.htm">Next: THE ART OF LOVE: Book III</A></CENTER>
</BODY>
<script type="text/javascript">

  var _gaq = _gaq || [];
  _gaq.push(['_setAccount', 'UA-5642362-6']);
  _gaq.push(['_trackPageview']);

  (function() {
    var ga = document.createElement('script'); ga.type = 'text/javascript'; ga.async = true;
    ga.src = ('https:' == document.location.protocol ? 'https://ssl' : 'https://https://') + '.google-analytics.com/ga.js';
    var s = document.getElementsByTagName('script')[0]; s.parentNode.insertBefore(ga, s);
  })();

</script></html>
