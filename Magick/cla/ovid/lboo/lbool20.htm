<HTML>
<HEAD>
<META name="description" content="Love Books of Ovid at BeyondWeird.com: ELEGY XIV: To His Mistress, Who, Contrary To His Counsel, Dyed Her Hair With Noxious Compositions, And Has Nearly Become Bald.">
<META name="keywords" content="Ovid Amores Sex Love ELEGY XIV: To His Mistress, Who, Contrary To His Counsel, Dyed Her Hair With Noxious Compositions, And Has Nearly Become Bald.">
<TITLE>The Love Books of Ovid: ELEGY XIV: To His Mistress, Who, Contrary To His Counsel, Dyed Her Hair With Noxious Compositions, And Has Nearly Become Bald.</TITLE>
</head><!--#include virtual="/inc/top.asp"-->
<BODY>


<CENTER>
<A HREF="/">BeyondWeird</A>&nbsp;
<A HREF="../../index.htm">Classics</A>&nbsp;
<A HREF="../index.htm">Ovid</A>&nbsp;
<A HREF="index.htm">Index</A>&nbsp;
<A HREF="lboo20.htm">English</A>&nbsp;
<A HREF="lbool19.htm">Previous</A>&nbsp;
<A HREF="lbool21.htm">Next</A>&nbsp;
</CENTER>
<HR>
<H2 ALIGN="CENTER">XIV</H2>
<P>Dicebam 'medicare tuos desiste capillos!'<BR>
&nbsp;&nbsp;&nbsp;&nbsp;tingere quam possis, iam tibi nulla coma est.<BR>
at si passa fores, quid erat spatiosius illis?<BR>
&nbsp;&nbsp;&nbsp;&nbsp;contigerant imum, qua patet usque, latus.<BR>
5 quid, quod erant tenues, et quos ornare timeres?<BR>
&nbsp;&nbsp;&nbsp;&nbsp;vela colorati qualia Seres habent,<BR>
vel pede quod gracili deducit aranea filum,<BR>
&nbsp;&nbsp;&nbsp;&nbsp;cum leve deserta sub trabe nectit opus.<BR>
nec tamen ater erat nec erat tamen aureus ille,<BR>
10 &nbsp;&nbsp;&nbsp;&nbsp;sed, quamvis neuter, mixtus uterque color--<BR>
qualem clivosae madidis in vallibus Idae<BR>
&nbsp;&nbsp;&nbsp;&nbsp;ardua derepto cortice cedrus habet.<BR>
Adde, quod et dociles et centum flexibus apti<BR>
&nbsp;&nbsp;&nbsp;&nbsp;et tibi nullius causa doloris erant.<BR>
15 non acus abrupit, non vallum pectinis illos.<BR>
&nbsp;&nbsp;&nbsp;&nbsp;ornatrix tuto corpore semper erat;<BR>
ante meos saepe est oculos ornata nec umquam<BR>
&nbsp;&nbsp;&nbsp;&nbsp;bracchia derepta saucia fecit acu.<BR>
saepe etiam nondum digestis mane capillis<BR>
20 &nbsp;&nbsp;&nbsp;&nbsp;purpureo iacuit semisupina toro.<BR>
tum quoque erat neclecta decens, ut Threcia Bacche,<BR>
&nbsp;&nbsp;&nbsp;&nbsp;cum temere in viridi gramine lassa iacet.<BR>
Cum graciles essent tamen et lanuginis instar,<BR>
&nbsp;&nbsp;&nbsp;&nbsp;heu, male vexatae quanta tulere comae! <BR>
25 quam se praebuerunt ferro patienter et igni,<BR>
&nbsp;&nbsp;&nbsp;&nbsp;ut fieret torto nexilis orbe sinus!<BR>
clamabam: 'scelus est istos, scelus urere crines!<BR>
&nbsp;&nbsp;&nbsp;&nbsp;sponte decent; capiti, ferrea, parce tuo!<BR>
vim procul hinc remove! non est, qui debeat uri;<BR>
30 &nbsp;&nbsp;&nbsp;&nbsp;erudit admotas ipse capillus acus.'<BR>
Formosae periere comae--quas vellet Apollo,<BR>
&nbsp;&nbsp;&nbsp;&nbsp;quas vellet capiti Bacchus inesse suo!<BR>
illis contulerim, quas quondam nuda Dione<BR>
&nbsp;&nbsp;&nbsp;&nbsp;pingitur umenti sustinuisse manu.<BR>
35 quid male dispositos quereris periisse capillos?<BR>
&nbsp;&nbsp;&nbsp;&nbsp;quid speculum maesta ponis, inepta, manu?<BR>
non bene consuetis a te spectaris ocellis;<BR>
&nbsp;&nbsp;&nbsp;&nbsp;ut placeas, debes inmemor esse tui.<BR>
non te cantatae laeserunt paelicis herbae,<BR>
40 &nbsp;&nbsp;&nbsp;&nbsp;non anus Haemonia perfida lavit aqua;<BR>
nec tibi vis morbi nocuit--procul omen abesto!--<BR>
&nbsp;&nbsp;&nbsp;&nbsp;nec minuit densas invida lingua comas.<BR>
facta manu culpaque tua dispendia sentis;<BR>
&nbsp;&nbsp;&nbsp;&nbsp;ipsa dabas capiti mixta venena tuo.<BR>
45 Nunc tibi captivos mittet Germania crines;<BR>
&nbsp;&nbsp;&nbsp;&nbsp;tuta triumphatae munere gentis eris.<BR>
o quam saepe comas aliquo mirante rubebis,<BR>
&nbsp;&nbsp;&nbsp;&nbsp;et dices: 'empta nunc ego merce probor,<BR>
nescio quam pro me laudat nunc iste Sygambram.<BR>
50 &nbsp;&nbsp;&nbsp;&nbsp;fama tamen memini cum fuit ista mea.' <BR>
Me miserum! lacrimas male continet oraque dextra<BR>
&nbsp;&nbsp;&nbsp;&nbsp;protegit ingenuas picta rubore genas.<BR>
sustinet antiquos gremio spectatque capillos,<BR>
&nbsp;&nbsp;&nbsp;&nbsp;ei mihi, non illo munera digna loco!<BR>
55 Collige cum vultu mentem! reparabile damnum est.<BR>
&nbsp;&nbsp;&nbsp;&nbsp;postmodo nativa conspiciere coma.</P>
<HR>
<CENTER>
<A HREF="lbool21.htm">Next: ELEGY XV: The Poets Alone Are Immortal.</A></CENTER>
</BODY>
<script type="text/javascript">

  var _gaq = _gaq || [];
  _gaq.push(['_setAccount', 'UA-5642362-6']);
  _gaq.push(['_trackPageview']);

  (function() {
    var ga = document.createElement('script'); ga.type = 'text/javascript'; ga.async = true;
    ga.src = ('https:' == document.location.protocol ? 'https://ssl' : 'https://https://') + '.google-analytics.com/ga.js';
    var s = document.getElementsByTagName('script')[0]; s.parentNode.insertBefore(ga, s);
  })();

</script></html>
